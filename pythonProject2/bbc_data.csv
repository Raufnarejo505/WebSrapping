,label,headline,story
0,pakistan,عاصمہ شیرازی کا کالم: سچ مُچ کے نیوٹرل,پاکستان کے ریٹائرڈ ایئر چیف مارشل محمد انور شمیم نے دسمبر سنہ 1985 میں انکشاف کیا تھا کہ سنہ 1984 میں پاکستان کے فوجی منصوبہ ساز انڈیا میں ترومبے کے مقام پر قائم بھابھا اٹامک ریسرچ سینٹر پر حملہ کرنے کا منصوبہ بنا چکے تھے کیونکہ اس وقت کے پاکستانی فوجی حکمران کو ڈر تھا کہ انڈیا پاکستان کی کہوٹہ نیوکلئیر لیبارٹری پر حملہ کرے گا۔  چند لوگ ہی تھے جنھیں اس تصوراتی عسکری منظرنامے کے تمام پہلوﺅں کا حقیقی ادراک اور احساس تھا۔ 16 دسمبر1985 کی صبح انسٹیٹیوٹ آف سٹرٹیجک سٹڈیز اسلام آباد (آئی ایس ایس آئی) میں ریٹائرڈ ایئر چیف مارشل نے اپنی تقریر میں اشارہ دیا کہ نئے حاصل کردہ ایف سولہ طیارے بھی ’جوہری بم کے علاوہ پاکستان کا نیوکلئیر آپشن ہیں۔‘  پاکستان ابھی جوہری حیثیت کے حصول سے کئی سال دور تھا اور انڈیا کے ہاتھوں فوجی شکست کی یادیں پاکستان کے دفاعی منصوبہ سازوں کے ذہن میں ابھی تازہ تھیں۔ جنرل ضیا الحق کی فوجی حکومت نے ایئر چیف مارشل انور شمیم کو سنہ 1978 میں اعلیٰ ترین منصب پر فائز کردیا (جس پر وہ 1985 تک فائز رہے)۔ ایئر چیف مارشل انور شمیم نے نہ صرف پاکستان ایئر فورس میں ایف سولہ طیاروں کی شمولیت کے تمام عمل کی نگرانی کی بلکہ انھوں نے سنہ 1983 میں ان طیاروں کی باضابطہ پاک فضائیہ میں شمولیت کی صدارت بھی کی۔  اپنی ریٹائرمنٹ تک وہ فوجی اور سلامتی سے متعلق امور پر جنرل ضیا الحق کے قریبی مشیر تھے۔ لہٰذا ریٹائرمنٹ کے فوری بعد دسمبر1985 میں انھوں نے انسٹیٹوٹ آف سٹریٹجک سٹڈیز میں یہ تقریر کی۔  اس تقریب کے شرکا میں ایک امریکی پروفیسر ڈاکٹر رابرٹ ورسنگ بھی موجود تھے جنھوں نے بعدازاں ’پاکستانز سکیورٹی انڈر ضیا‘ (ضیا دور میں پاکستان کی سلامتی) کے عنوان سے کتاب بھی لکھی۔  ڈاکٹر ورسنگ نے بعد میں اُس تمام منظر نامے کو بڑی وضاحت کے ساتھ بیان کیا ہے جب ایئر چیف مارشل انور شمیم نے تقریب میں یہ انکشاف کیا تھا۔ 16 دسمبر 1985 میں انسٹیٹیوٹ آف سٹرٹیجک سٹڈیز اسلام آباد میں یہ تقریب ’دفاع پاکستان میں ایف سولہ کا کردار‘ کے عنوان سے منعقد ہوئی تھی۔  ایئر چیف مارشل انور شمیم کی یہ تقریر (اُن دنوں اسلام آباد کے صف اول کے انگریزی روزنامہ) ’دی مسلم‘ میں شائع ہوئی مگر ایئر مارشل انور شمیم نے اپنی تقریر میں یہ بات نہیں بتائی تھی کہ کہوٹہ پر انڈین حملے کی صورت میں ترومبے اٹامک سینٹر پر جوابی حملے کے بارے میں انڈین حکومت کو اُس وقت کی فوجی حکومت نے آگاہ کر دیا تھا۔  رابرٹ ورسنگ نے ان الفاظ میں ایئر مارشل شمیم کی تقریر کو بیان کیا تھا کہ ’ایف سولہ طیارے کے حصول کی وجہ بننے والے خطرے کا اندازہ لگانے کے عمل کو واضح کرتے ہوئے شمیم نے صرف انڈین فضائی قوت پر توجہ مرکوز کی۔‘ ’انھوں نے واضح طور پر کہا کہ پاکستان نے دیگر طیاروں کے مقابلے میں ایف سولہ طیارے کے حصول پر اصرار اس لیے کیا کیونکہ انڈیا پر حملے میں اس کی صلاحیت سب پر بھاری ہے۔ انھوں نے کہا کہ کہوٹہ کو انڈین سرحد کے کافی قریب دیکھا گیا اور عملاً اس کا تحفظ تقریباً ناممکن ہے۔‘ ’انڈیا کی حساس جوہری تنصیبات کو نشانہ بنانے اور انڈین دفاعی نظام میں گھس جانے کی اس کی صلاحیت نے پاکستان کو اس قسم کا ردعمل دینے کے قابل بنایا۔ پاکستان کی فضائیہ اب ترومبے میں انڈین بھابھا اٹامک ریسرچ سینٹر کو نشانہ بنا سکتی ہے جس کے نتیجے میں انڈیا کو بہت بڑی تباہی کا سامنا کرنے پڑے گا اور انھیں (انڈیا) یہ معلوم تھا۔ انھوں نے کہا کہ ایف سولہ جوہری بم کے علاوہ پاکستان کا جوہری آپشن ہے۔‘ پاکستان کے پاس اس وقت جوہری ہتھیار نہیں تھے لیکن اس کی جوہری اسٹیبلشمنٹ جوہری پروگرام پر کام کر رہی تھی۔  ایئر چیف مارشل انور شمیم کو یہ بتانے میں 25 سال لگے کہ سنہ 1984 اور 1985 میں پاکستان ایئر فورس کی جانب سے ایف سولہ طیاروں کے حصول کے وقت کیا ہوا تھا۔ 28 مئی 2010 کو اسلام آباد کے ایک مقامی ہوٹل میں انھوں نے ایک اور تقریر کی۔ پاکستان نے 80 کی دہائی کی ابتدا میں انڈیا کو خبردار کیا تھا کہ اگر کہوٹہ کے جوہری اثاثوں پر انڈیا نے حملہ کیا تو جواب میں پاکستان ترومبے میں انڈیا بھابھا اٹامک ریسرچ سینٹر پر جوابی حملہ کر دے گا۔ ایئر مارشل (ر) شمیم کے مطابق انھیں اُس وقت کے صدر جنرل ضیا الحق نے سنہ 1979 میں کہوٹہ میں جوہری اثاثوں کے بارے میں بات چیت کے لیے بلایا۔ اپنی کتاب ’کٹنگ ایج پی اے ایف‘ میں انور شمیم نے انکشاف کیا کہ ’جنرل ضیا کے پاس مصدقہ اطلاع تھی کہ انڈیا کہوٹہ پر حملے اور اسے تباہ کرنے کا منصوبہ تیار کر رہا تھا۔‘ کتاب میں انھوں نے لکھا کہ انھوں نے جنرل ضیا سے کہا کہ ’کہوٹہ کا دفاع ناممکن ہے کیونکہ یہ انڈین سرحد سے تین منٹ کی پرواز کے فاصلے پر ہے۔ ہمارے پاس جواب دینے کے لیے آٹھ منٹ کا وقت ہے اور جب تک پی اے ایف کے طیارے متعلقہ مقام تک پہنچیں گے اُس وقت تک دشمن اپنا کام مکمل کر چکا ہو گا اور بحفاظت اپنی سرحد کے اندر واپس جا چکا ہو گا۔‘ ’جنرل ضیا نے پوچھا کہ ملکی دفاع کے سب سے اہم ہتھیار کا دفاع کیسے کیا جا سکتا ہے اور جواب یہ تھا کہ جدید ترین طیارے اور جدید ہتھیار حاصل کیے جائیں اور اگر انڈیا اپنے رویے پر کاربند رہا تو پاکستان ایئر فورس ترومبے میں انڈین جوہری ٹھکانے کو اڑا دے گی۔‘  ’ہم انھیں اس سے کہیں زیادہ نقصان پہنچائیں گے جتنا وہ ہمیں پہنچائیں گے۔‘ ’میں نے صدر سے کہا کہ کئی صلاحیتوں کے حامل لڑاکا طیارے ایف سولہ کو جدید ہتھیاروں سمیت حاصل کیا جائے جو پی اے ایف کی ضروریات کے لیے بہترین اور موزوں ترین ہے۔ سنہ 1981 میں امریکی انتظامیہ نے ایف فائیو ایز کی پیشکش کی اور بعد میں ایف فائیو جیز سے مدد دینے کا کہا لیکن پاکستان نے ایف سولہ کے سوا کوئی طیارہ لینے سے انکار کر دیا۔ آخر کار امریکہ نے اسے تسلیم کر لیا۔‘ جنوری سنہ 1983 میں پاکستان کو ایف سولہ طیاروں کا پہلا دستہ موصول ہوا جس پر انھوں نے صدر کو اپنی ذمہ داری سے متعلق خط لکھا۔  انھوں نے لکھا کہ ’میں اب یہ تصدیق کرنے کے قابل ہوں کہ انڈیا کہوٹہ پر حملہ نہیں کرے گا کیونکہ اب یہ اُن پر واضح ہو چکا ہے کہ اگر انھوں نے کوئی حرکت کی تو ہم ترومبے میں ان کے اٹامک سٹیشن پر حملہ کر دیں گے اور یہ جانتے ہوئے کہ انھیں ہم سے کہیں زیادہ تباہی کا سامنا کرنا پڑے گا، لہٰذا انڈیا اب کسی حماقت سے باز رہے گا۔‘ اپنی کتاب میں انھوں نے لکھا کہ انھوں نے اس وقت کے سیکرٹری سائنس اینڈ ٹیکنالوجی منیر حسین کو خط لکھا تھا جو اس وقت جوہری توانائی پر ایک عالمی کانفرنس میں شرکت کے لیے جا رہے تھے۔  ’میں نے خط میں لکھا تھا کہ وہ اپنے انڈین ہم منصب کو آگاہ کر دیں کہ پاکستان کے جوہری اثاثوں پر حملے کی مہم جوئی کے نتائج کیا ہوں گے۔‘ ’جب انھوں نے اپنے انڈین ہم منصب سے بات کی تو اُس نے جواب دیا کہ نہیں بھائی، ہم آپ کی صلاحیت جانتے ہیں اور ہم کبھی بھی ایسا مشن نہیں کریں گے۔‘ پاکستان کی دفاعی پالیسی میں ایف سولہ نے اصل میں کیا کردار ادا کیا؟ پاکستان ایئر فورس کی جانب سے ایف سولہ کے حصول کے بعد دونوں ممالک نے ایسے کسی تنازعے میں مدبھیڑ نہیں کی جس میں دونوں جانب سے بڑے پیمانے پر فضائیہ کو استعمال کیا گیا ہو۔ کارگل تنازعے کے دوران انڈین ایئر فورس لائن آف کنٹرول کی انڈین طرف محدود ٹھکانوں کو نشانہ بنانے کے لیے محدود حد تک استعمال کی گئی۔  کارگل کے دوران پاکستانی ایئر فورس کو پوری طرح فعال نہیں کیا گیا تھا۔ سنہ 2019 میں انڈین ایئر فورس کے بالاکوٹ میں حملوں کے دوران پاکستان ایئر فورس نے انڈین ’مِگ‘ طیارہ مار گرایا تھا لیکن آج کی تاریخ تک یہ شک ہے کہ اس آپریشن میں ایف سولہ استعمال ہوئے تھے۔ پاکستان انکار جبکہ انڈیا واویلا کرتا ہے کہ پاکستان نے امریکی ساختہ ایف سولہ طیارے اس کارروائی میں استعمال کیے۔  یہ بھی پڑھیے پاکستان فضائیہ کے وہ پولش افسر جنھیں پولینڈ اپنا جاسوس نہ بنا سکا ’ابھینندن پاکستان میں کوئی میزائل فائر نہ کر سکے تھے‘ پاکستانی فضائیہ کو بلوچستان میں ایک نئے ایئر بیس کی ضرورت کیوں پیش آ رہی ہے؟ انڈین فضائیہ چین اور پاکستان کے خطرے سے نمٹنے کے لیے کتنی تیار ہے؟ پاکستان کے 85 ایف سولہ طیارے قومی فخر کا ذریعہ ہیں اور دنیا کی ایلیٹ میں پاکستان کی ائیر فوس کے بڑے مقام کا باعث ہیں۔  اس پروگرام کا آغاز سنہ 1981 میں ہوا تھا جب افغانستان میں سویت یونین نے مداخلت کی تھی۔ امریکہ نے پاکستان کو ایف سولہ طیارے فروخت کرنے کی حامی بھر لی تھی تاکہ انھیں سویت یونین اور افغان طیاروں کے خلاف استعمال کیا جا سکے۔  سویت یونین اور افغان طیارے ترتیب وار سرحد پار کر کے مجاہدین کے تربیتی کیمپوں کو نشانہ بناتے تھے۔ سنہ 1986 سے 1990 کے دوران پاکستانی ایف سولہ طیاروں نے کم از کم 10 افغان اور روسی طیارے، ہیلی کاپٹر اور ٹرانسپورٹ طیارے مار گرائے تھے۔  1990 میں امریکہ نے 28 ایف سولہ طیارے پاکستان کو دینے سے انکار کر دیا جس کے لیے پاکستان 658 ملین ڈالر کی رقم ادا کر چکا تھا۔ اگرچہ امریکہ نے آخر کار یہ رقم واپس کر دی تھی، اسلام آباد نے امریکہ کو ایک قابل اعتبار اتحادی کے طور پر شک سے دیکھنا شروع کر دیا اور تحفظات پیدا ہو گئے۔  اگست 2020 میں امریکی ملٹری نیوز ویب سائٹ نے اسلام آباد میں امریکی سفارتخانے کے دو سابق ملازمین کی لکھی ہوئی کمنٹری چلائی۔ یہ کمنٹری لکھنے والے ایرون سٹین اور رابرٹ ہمیلٹن تھے جن کا دعویٰ تھا کہ پی اے ایف کو ایف سولہ طیاروں کی فروخت کے بعد سے امریکی فوج مسلسل اُن کی مانیٹرنگ کر رہی تھی۔  نائن الیون کے بعد امریکہ نے پاکستان کو 18 جدید ترین بلاک 52 ایف سولہ طیارے دینے پر اتفاق کیا جس کی لاگت تقریباً 1.4 ارب ڈالر تھی۔ اس کے ساتھ ٹارگٹنگ پوڈز اور الیکڑانک وار فئیر پوڈز بھی شامل تھے۔ پاکستان کے 52 پرانے ماڈل کے ایف سولہ طیاروں کی اپ گریڈیشن کٹس بھی دیں۔ یہ ساز و سامان ملنے کے بعد ایف سولہ طیارے بلاک 52 قسم کے طیاروں کے ہم پلہ ہو گئے۔ سابق امریکی سفارتکاروں نے ’وار آن دی راک‘ نامی ویب سائٹ پر لکھا کہ ’ایف سولہ کے جدید قسم کے طیارے اور اس کے ساتھ جدید جنگی آلات دینے کا امریکہ کا فیصلہ ڈوریاں ہلائے بغیر نہیں ہوا۔ جب جدید ترین ایف سولہ دینے اور پرانے ماڈلز کو جدید بنانے کی منظوری دی گئی، امریکہ نے پروگرام کی غیر معمولی نگرانی کرنے پر بھی اصرار کیا۔ دی جانے والی ٹیکنالوجی کی حفاظت کے لیے واشنگٹن نے اسلام آباد سے منوایا کہ امریکی ٹیکنیکل سکیورٹی ٹیم شہباز اور مصحف ائیر فورس بیسز کا دورہ کرے گی۔ یہ وہ مقامات تھے جہاں جدید ترین ایف سولہ کو رکھا جانا تھا۔‘ پاکستان کے پاس مجموعی طور پر 85 ایف سولہ ہیں جن میں سے 66 پرانے بلاک 15 طیارے ہیں اور 19 جدید ترین بلاک 52 ہیں۔ یہ طیارے امریکی ٹیکنیکل سکیورٹی ٹیم کی نگرانی میں ہیں۔  سابق امریکی سفارتکار نے لکھا کہ ’ٹیم کا مشن اس امر کو یقینی بنانا ہے کہ پاکستان ایئر فورس اسی مقصد کے لیے استعمال کرے جس کے لیے وہ لیے گئے ہیں، ان میں اور ان کے ہتھیاروں میں کوئی تبدیلی نہ لائے اور کسی بھی غیر مجاز فریقین کو یہ ٹیکنالوجی نہیں دے گا۔‘  ’پاکستان کے لیے بعد والا پہلو بطور خاص اہم ہے کیونکہ پاکستانی ایئر فورس جے ایف 17 تھنڈر بھی اڑاتی ہے جو چین کے ساتھ مل کر بنایا گیا ہے۔ جن اڈوں پر جدید ترین ایف سولہ موجود ہیں امریکہ نے یہ ضروری قرار دیا ہے کہ ان طیاروں کو دیگر طیاروں سے الگ رکھا جائے اور انھیں صرف اسی علاقے تک محدود رکھا جائے جہاں انھیں کھڑا کیا جاتا ہے۔‘
1,pakistan,مزدور کی بیٹی جنھوں نے سندھ کے بلدیاتی الیکشن میں حکمران جماعت کے امیدوار کو ہرا دیا,عکس معکوس ہو جائے تو تصویر دھندلی رہ جاتی ہے البتہ عکس سائے کا ہو تو تصویر میں ڈھلنے کا انتظار کرنا پڑتا ہے۔ المیہ یہ ہے کہ ہم سایوں کے عکس میں تصویر ڈھونڈتے ہیں اور سائے ہیں کہ ہمارا پیچھا ہی نہیں چھوڑتے۔ پاکستان کی سیاست میں پس آئینہ کردار ہی اصل کردار ہیں۔ تصور سے تخلیق اور پھر تکمیل سے تحسین تک ان کا خفیہ کردار اس قدر واضح ہوتا ہے کہ سوائے ان کے سب کو ہی نظرآتا ہے مگر دکھائی نہیں دیتا۔ جو دکھائی دے وہی حقیقت ہے لہذا اب حقیقت منظر پر عام ہو چکی ہے۔ سنہ 2014 کے دھرنے کے پس منظر کے اصل کردار اب ایک ایک کر کے سامنے آ رہے ہیں۔ جنرل ریٹائرڈ ظہیر الاسلام کی مہربانی سمجھیے کہ اُنھوں نے اسی مناسب وقت پر اپنے ’سچ مُچ نیوٹرل‘ ہونے کی قسم اٹھائی جب اصل نیوٹرل اپنی نیوٹریلٹی کے باعث زیر عتاب ہیں۔ یہ تصویر تحریک انصاف پراجیکٹ کی کامیابی کا اظہار ہے یا سر عام اعتراف۔۔ بہرحال یہ اعتراف بروقت بھی ہے اور بر محل بھی۔ ملکی تاریخ میں پس منظر سے منظر عام پر آنے والے سیاسی جرنیلوں کی تعداد نہ ہونے کے برابر ہے سو یہ کریڈٹ جنرل ریٹائرڈ ظہیر الاسلام کو دینا بنتا ہے کہ ریٹائرمنٹ کے بعد ہی سہی مگر اپنی جماعت کو علی لاعلان شناخت تو دی۔ اب دیکھیے اُن جیسے کئی جرنیل گُم نامی میں ہی گزر گئے۔  جنرل ریٹائرڈ جیلانی کے سر مسلم لیگ ن کی قیادت چُننے کا کریڈٹ جاتا ہے تو جنرل ریٹائرڈ حمید گُل تحریک انصاف کے بانیان میں گردانے جاتے ہیں۔ جنرل ریٹارڈ ایوب خان، جنرل ریٹائرڈ یحییٰ، جنرل ضیا الحق اور جنرل ریٹائرڈ پرویز مشرف نے سر عام آئین معطل کیا لیکن خفیہ طور پر حلف توڑنے والے جرنیلوں کی فہرست کافی طویل ہے۔  ہائبرڈ سیاسی جرنیلوں اور اہلکاروں کی اس فہرست سے نکل کر اسائمنٹ کو باقاعدہ طور پر تسلیم البتہ کم جرنیلوں نے ہی کیا ہے۔  ،تصویر کا ذریعہTwitter\@ammarmasood3 جنرل ریٹائرڈ ظہیر الاسلام نے سیاسی جماعت میں شمولیت اختیار کی یا سیاسی جماعت اُن میں شامل ہوئی اس سے زیادہ قابل ذکر بات یہ ہے کہ ایسے وقت میں یہ تصویر بمعہ تقریر سامنے آئی جب ادارہ تحریک انصاف کی خفیہ اور اعلانیہ بندوق کی شُست پر ہے۔  بے چہرہ اکاؤنٹس سوشل میڈیا پر نہ صرف فوج کی اعلیٰ  قیادت کے خلاف مہم چلا رہے ہیں بلکہ موجودہ آرمی چیف کے خلاف سوشل میڈیا پر منظم کردار کُشی کی جا رہی ہے۔ یہ کس کی عنایت اور حمایت سے ہے اداروں کو خبر ہو یا نہ ہو مگر عوام ضرور جانتے ہیں۔ جو بات دل میں کہنے سے علی وزیر سزا بھگت رہے ہیں وہ کھلم کھلا گالیاں دینے والوں کے لیے کوئی بات ہی نہیں۔ جو بات سماجی پلیٹ فارم پر محض سوشل میڈیا پر اپنی سیاسی جماعت سے وابستگی ظاہر کرنے والے ارسلان خان کو غائب کر دیتی ہے وہ بات ایک مخصوص جماعت کے لیے کس متانت سے ادارے برداشت کر رہے ہیں یہ بات سمجھ میں آئے یا نہ آئے مگر کچھ تو ہے جو پس آئینہ ہے۔ عاصمہ شیرازی کے دیگر کالم پڑھیے ٹیسٹ ٹیوب نظام: عاصمہ شیرازی کا کالم  تبدیلی لوٹ رہی ہے؟ عاصمہ شیرازی کا کالم عاصمہ شیرازی کا کالم: آخری قہقہہ کس کا؟ اُلٹی گنتی کس کے لیے؟ عاصمہ شیرازی کا کالم ریٹائرڈ جنرل صاحب نے تحریک انصاف کے بینر لگے ڈائس پر اپنی تقریر میں یہ بھی فرمایا کہ وہ ’سچ مُچ کے نیوٹرل‘ ہیں اور کسی سیاسی جماعت کے ساتھ نہیں لیکن اس بات پر بھی زور دیا کہ ووٹ سسٹم کے لیے دیں اور سسٹم صرف تحریک انصاف میں ہے۔  اب آپ صرف سادگی ملاحظہ کیجیے کہ جنرل صاحب سادہ الفاظ میں ’سسٹم‘ کی حمایت کے لیے ووٹ مانگ سکتے تھے مگر اُنھوں نے ’سچ مُچ نیوٹرل‘ ہونے کا جو الزام خود پر لگایا ہے اسی سے اُن کی سچائی بھی ظاہر ہوتی ہے۔  رہی بات سسٹم کو ووٹ دینے کی تو یہ بات بھی درست ہے کہ سسٹم کی تبدیلی کا جو منصوبہ اُنھوں نے تخلیق کیا تھا وہ تو پایہ تکمیل تک نہیں پہنچ سکا البتہ اب ایک اور سسٹم کا خواب کہیں گوشے میں ضرور پنپ رہا ہے۔ دوران ملازمت بظاہر غیر سیاسی جنرل سیاست سے اسی طرح دور رہتے ہیں جیسے شہد سے دور مکھی اور دودھ سے دور مکھن، البتہ ریٹائرمنٹ کے بعد جب یہ سچ مُچ کے نیوٹرل ہونے کی کوشش کرتے ہیں تو کچھ اسی طرح کے مناظر سامنے آتے ہیں کہ سیاسی جھنڈے کے نیچے نیوٹریلیٹی کا عزم اور سسٹم کی بہتری کی قسم۔  ایک بات پر تو جنرل صاحب کی ستائش بنتی ہے کہ جو شاہکار اُنھوں نے تعمیر کیا وہ آج بھی اُسی کے ساتھ کھڑے ہیں۔ ماہ و سال نے اُن کی وفاداری پر کوئی آنچ نہیں آنے دی، جنھوں نے ایسا نہیں کیا وہ آج کل زیر عتاب ہیں اور نیوٹرل ہونے کی سزا بھگت رہے ہیں۔ نہ جانے اب اس کے بعد جنرل ریٹائرڈ پاشا بھی منظر عام پر آئیں اور ایسے تمام پس آئینہ کردار خفیہ پراجکیٹس کا اعتراف کریں۔ عمران خان کو جنرل ریٹائرڈ ظہیر اور جنرل ریٹائرڈ پاشا جیسے نیوٹرل چاہئے لیکن شاید موجودہ قیادت وہ خدمت اور سہولت مزید دینے سے قاصر ہے۔ دعا ہے کہ سچی مچی نیوٹرل ہونے کی یقین دہانی کرنے والے پاکستان کے آئین کے حلف کی پاسداری کریں کہ اب وہ کبھی سیاست میں کردار ادا نہیں کریں گے۔
2,pakistan,جب ادارے اور اس کے سربراہ پر الزامات لگائے جائیں گے تو ردعمل آنا فطری ہے: خواجہ آصف,سندھ کے ضلع خیرپور کی یونین کونسل جیلانی سے کونسلر کی جنرل نشست پر کامیاب ہونے والی آزاد امیدوار پروین شیخ نے سندھ کی حکمران جماعت پاکستان پیپلز پارٹی کے امیدوار کو شکست دے کر بھرپور توجہ حاصل کی ہے۔  سندھ میں اتوار کو بلدیاتی انتخابات کے پہلے مرحلے میں ضلع کونسلز، میونسپل کمیٹیوں، ٹاؤن کمیٹیوں اور یونین کونسلز کے لیے انتخابات منعقد ہوئے۔  ان انتخابات میں نشستوں کی تعداد 7164 تھی جن میں سے ایک ہزار سے زائد نشستوں پر امیدوار بلامقابلہ کامیاب ہوئے جبکہ باقی 6083 نشستوں پر ساڑھے 24 ہزار کے قریب امیدوار میدان میں تھے۔ بلدیاتی انتخاب کے اس پہلے مرحلے میں پاکستان پیپلز پارٹی نے سب سے زیادہ نشستیں حاصل کی ہیں جبکہ عام نشستوں پر خواتین امیدوار نہ ہونے کے برابر تھیں تاہم بعض خواتین آزاد امیدوار کے طور پر انتخاب لڑیں۔ چھ بچوں کی ماں پروین شیخ ایک غریب خاندان سے تعلق رکھتی ہیں۔ ان کے والد پہلے گدھا گاڑی چلاتے تھے آج کل وہ بازار میں پتھارے میں بچوں کے کھانے پینے کی اشیا فروخت کرتے ہیں جبکہ پروین کے شوہر ایک وفاقی ادارے میں نچلی سطح پر ملازم ہیں۔  پروین نے خود پرائمری تک تعلیم حاصل کی ہے تاہم مقامی سطح پر فلاحی کاموں سے منسلک رہی ہیں۔ پروین شیخ نے بی بی سی کو بتایا کہ جب وہ غریبوں کی حالت دیکھتی تھی تو اُنھیں دکھ ہوتا تھا اور وہ سوچتی تھیں کہ ان کی کیسے مدد کریں، پھر اُنھوں نے سوچا کہ سیاست کے ذریعے ہی ان کی مدد کی جا سکتی ہے۔  پروین شیخ ضلع خیرپور کے علاقے سلیم آباد سے وارڈ کے الیکشن میں 430 ووٹ لے کر کامیاب ہوئی ہیں جبکہ ان کے مخالف امیدوار صرف 190 ووٹ لے سکے۔  خیرپور میں پاکستان پیپلز پارٹی اور مسلم لیگ فنکشنل بڑی جماعتوں کے طور پر موجود ہیں۔ سابق وزرائے اعلیٰ سندھ سید قائم علی شاہ اور سید غوث علی شاہ کا تعلق بھی اسی ضلع سے ہے جبکہ جنرل پرویز مشرف کے بلدیاتی نظام میں سید قائم علی شاہ کی بیٹی اور موجودہ رکن قومی اسمبلی نفیسہ شاہ یہاں سے ضلعی ناظم رہ چکی ہیں۔ پروین شیخ جس علاقے سے انتخاب جیتی ہیں، وہ ایک غریب آبادی ہے جس میں مرد محنت مزدوری کرتے ہیں جبکہ خواتین کارخانوں اور گھروں میں کھجور کی صفائی کا کام کرتی ہیں۔ پروین کے مطابق اس علاقے میں سیوریج کا کوئی نظام نہیں، بجلی دستیاب نہیں کیونکہ غریب لوگ بل ادا نہیں کر سکتے اس لیے حیسکو والے پی ایم ٹی نہیں لگاتے جبکہ پینے کا پانی تک نہیں آتا اور لوگ 15 لٹر پانی کی بوتل 20 سے 25 روپے میں خریدتے ہیں، یہ وہ مسائل تھے جن کو لے کر وہ میدان میں اتریں۔  نامزدگی کے ساتھ کردار کشی پروین کہتی ہیں کہ جب سے اُنھوں نے نامزدگی فارم جمع کروایا، تب سے ہی اُن کی کردار کشی شروع کر دی گئی۔  ’غلط غلط باتیں کرتے، گندی گالیاں دیتے تھے۔ رات کو ہم سوتے تھے تو دروازے پر آ کر اونچی آواز میں گالیاں دے کر جاتے تھے، اس قدر کہ لاؤڈ سپیکر پر بھی برا بھلا کہا جاتا تھا۔ میں نے ووٹوں کی اپیل کے لیے پینا فیلکس لگانے کی کوشش کی تو وہ لگانے نہیں دیتے تھے یا اتار دیتے تھے تاکہ میں اپنی مہم نہ چلا سکوں۔ مجھے کہتے تھے تم عورت ہو سیاست کر کے کیا کرو گی، گھر میں بیٹھو۔‘ اُن کا دعویٰ ہے کہ مقامی سیاست دانوں سے لے کر افسران تک نے اُنھیں کہا کہ دستبردار ہو جاؤ اور مبینہ طور پر پیسوں کی لالچ بھی دی گئی، جب بات نہیں بنی تو پھر دھمکایا بھی گیا لیکن وہ نہ مانیں۔ پروین شیخ کے مطابق وہ مہم کے لیے گھر گھر جاتی تھیں اور لوگوں سے ووٹ کی درخواست کرتی تھیں۔  ’لوگ کہتے تھے کہ آپ ہماری پڑوسی ہو ہماری طرح غریب کی اولاد ہو اور ہماری بچی ہو، ہم آپ کا ساتھ دیں گے ہم نے وڈیروں اور بڑے لوگوں کو کئی بار ووٹ دیے، اب ہم اپنے غریبوں کو ووٹ دیں گے۔‘ پروین شیخ کہتی ہیں کہ ان کے سامنے پاکستان پیپلز پارٹی کے امیدوار تھے جن کی الیکشن مہم نفیسہ شاہ بھی چلا رہی تھیں۔  ’میرے شوہر مہم میں نہیں جاتے تھے جبکہ بھائی اور دیور پریشان رہتے تھے لیکن جب اُنھوں نے دیکھا کہ مجھے لوگ پسند کر رہے ہیں اور حمایت کرتے ہیں تو پھر اُن کا بھی حوصلہ بلند ہو گیا۔‘  پروین شیخ کے خاندان میں کبھی کسی نے سیاست میں حصہ نہیں لیا۔ بقول ان کے ان کی جیت پر اُنھیں رونا آ رہا تھا اور اُنھوں نے تو کنٹرول کر لیا لیکن والد آنسو بہاتے رہے۔ یہ بھی پڑھیے  ’یہاں خاتون امیدوار جلسہ نہیں کر سکتی‘ بلوچستان کے بلدیاتی انتخابات میں خواتین وہاں سے جیتیں ’جہاں کامیابی کی کوئی امید نہ تھی‘ ’مقصد جیت نہیں بلکہ بتانا تھا کہ عورت سیاست کر سکتی ہے‘ پہلے شوہر کی بازیابی اور پھر کونسلر کے لیے سرگرم سندھ کے ضلع قمبر شہداد کوٹ کے علاقے نصیر آباد سے وارڈ پر جنرل نشست پر انتخاب لڑنے والی فوزیہ نوناری ایک سال قبل اپنے لاپتہ شوہر سینگھار نوناری کی بازیابی کے لیے سراپا احتجاج تھیں۔ ایک سال قبل یعنی 26 جولائی کو سینگھار 36 روز کی جبری گمشدگی کے بعد رہا ہوئے تھے۔ ان کا تعلق عوامی ورکرز پارٹی سے ہے۔ فوزیہ گریجویٹ ہیں۔ چند سال قبل تک وہ ایک عام گھریلو خاتون تھیں لیکن شوہر نے ان کی ہمت افزائی کی اور وہ بھی طبقاتی سیاست کے میدان میں اتر آئیں، حالیہ بلدیاتی انتخابات میں گھر گھر جا کر الیکشن ورک کیا جس کا سوشل میڈیا پر کافی چرچا رہا۔ ’الیکشن سے قبل ہی مشکلات کا آغاز ہوا اور پولنگ سٹیشن دور کے گاؤں میں منتقل کر دیے گئے جبکہ مخالف امیدوار کی جانب سے دھمکیوں کا سلسلہ شروع ہو گیا۔ وہ رکن اسمبلی جو کبھی کبھار نظر آتا وہ ذاتی طور پر چار مرتبہ مخالف امیدوار کی مہم چلانے کے لیے آیا۔‘ قمبر شہداد کوٹ سندھ کے ان اضلاع میں سے ہے جس کی سرحدیں بلوچستان سے ملتی ہیں۔ یہاں سرداری نظام کافی مضبوط ہے جبکہ مذہبی شدت پسندی کا رجحان بھی بڑھ رہا ہے۔ فوزیہ نوناری بتاتی ہیں کہ وہ گھر گھر جایا کرتی تھیں اور اس دوران خواتین سے بات چیت ہوتی تھی جن کا کافی مثبت جواب ملتا تھا۔  ’وہ اپنے گھروں سے نکلنا چاہتی تھیں اور اپنے وجود کا اظہار کرنا چاہتی تھیں۔ میں نے بھی اعلان کیا تھا کہ اگر کامیاب ہوئی تو جو خواتین کے مقامی مسائل ہیں اُنھیں اجاگر کروں گی۔ مجھے شکست تو ہوئی لیکن جو تین سو سے زائد ووٹ حاصل کیے ان میں زیادہ تر ووٹ خواتین کے ہی تھے۔‘ فوزیہ نوناری کے بقول وہ سمجھتی ہیں کہ بلدیاتی انتخابات سے کوئی بڑی تبدیلی نہیں آ سکتی تاہم اس کے باوجود اُنھوں نے میدان خالی نہیں چھوڑا کیونکہ جاگیرداروں اور وڈیروں کے خلاف یہ بھی ایک میدان ہے جس میں آواز اٹھائی جا سکتا ہے۔  ’ہماری سیاست صرف ووٹ اور الیکشن تک نہیں، مقامی مسائل سے لے کر مہنگائی اور دیگر مسائل کے لیے احتجاج جاری رکھیں گے۔‘
3,pakistan,سابق ڈی جی آئی ایس آئی نے یہ کیوں کہا کہ ’میں سیاستدان نہیں سچ میں نیوٹرل ہوں‘,پاکستان کے وزیر دفاع خواجہ آصف نے کہا ہے کہ کینیڈین رکنِ پارلیمان ٹام کمچ کی جانب سے حال ہی دیے گئے ایک بیان پر کینیڈا کی حکومت کو نوٹس لینا چاہیے تھا مگر ایسا نہیں ہو سکا اور اب اس تنقید کا جواب دینا پاکستان پر لازم ہے۔ پیر کے روز قومی اسمبلی میں خطاب کرتے ہوئے پاکستان کے وزیر دفاع کا کہنا تھا کہ ’جب ہمارے ایک ادارے (فوج) اور ادارے کے سربراہ کو جب (حکومت کی تبدیلی کے) معاملے میں ملوث کیا جائے گا تو اس کا فطری ردعمل آئے گا۔‘   یاد رہے کہ کینیڈا کی پارلیمان سے 17 جون کو ایک ایسی ویڈیو سامنے آئی تھی جس میں رکنِ پارلیمان ٹام کمچ کینیڈا کے وزیرِ دفاع سے سنہ 2020 میں پاکستانی فوج کے سربراہ جنرل باجوہ کے منسوخ ہونے والے دورہ کینیڈا سے متعلق سوال کر رہے تھے۔  اس سوال کے دوران ٹام کمچ مختلف نوعیت کے الزامات بھی عائد کرتے دکھائی دیتے ہیں جس میں ایک الزام یہ تھا کہ جنرل باجوہ پاکستان میں دو جمہوری حکومتوں کو الٹ چکے ہیں۔ ٹام کمچ اس ویڈیو میں کہتے ہیں کہ ’کینیڈا کی وزارتِ دفاع کی دستاویزات سے معلوم ہوتا ہے کہ 2020 میں جنرل قمر جاوید باجوہ کا مجوزہ دورہ کینیڈا، عوام کے ٹیکس کے 50 ہزار ڈالر سے منظور کیا گیا تھا، لیکن اس دورے کو کووڈ 19 کے باعث منسوخ کر دیا گیا تھا۔‘ ان کا مزید کہنا تھا کہ ’کینیڈا کے ایک اسسٹنٹ نائب وزیر نے اس دورے کو مناسب قرار دیا تھا۔ کیا وزیرِ دفاع بھی اس رائے سے اتفاق کرتے ہیں کہ جنرل باجوہ کے دورے پر 50 ہزار ڈالر صرف کرنا مناسب ہے؟‘ اس کے جواب میں پارلیمانی سیکریٹری قومی دفاع برائن مے نے کہا کہ ’میں اپوزیشن رکن (ٹام کمچ) کی بات سے اتفاق کرتا ہوں کہ یہ صورتحال غیر مناسب ہے۔ میں اس حوالے سے موجودہ صورتحال سے آگاہ نہیں ہوں۔ میں مزید تفصیلات حاصل کرنے کے بعد رکن کے ساتھ بیٹھنے کے لیے تیار ہوں۔‘ کینیڈین رکن پارلیمان کی اس تقریر کے ردعمل میں 24 جون کو پاکستانی وزارتِ خارجہ نے کینیڈا کے ہائی کمشنر کو وزارتِ خارجہ طلب کر کے باضابطہ احتجاج ریکارڈ کروایا تھا۔ دفترِ خارجہ کے ترجمان نے بی بی سی کی نامہ نگار فرحت جاوید کو تصدیق کی تھی کہ پاکستان نے کینیڈا کے ہائی کمشنر کو طلب کر کے انھیں اس ضمن میں احتجاجی مراسلہ دیا ہے۔ پیر کے روز قومی اسمبلی میں خطاب کرتے ہوئے خواجہ آصف کا مزید کہنا تھا کہ سابقہ حکومت (پاکستان تحریک انصاف) آئینی طریقے سے ختم ہوئی اور اس آئینی اقدام کی توثیق پاکستان کی اعلیٰ عدلیہ نے بھی کی تھی۔ انھوں نے کہا کہ ’میرے دل میں کینیڈا کی حکومت کا بڑا احترام ہیں، کیونکہ کینیڈا کے وزیر اعظم مسلمانوں کے لیے نہایت نیک جذبات رکھتے ہیں اور کینیڈا کی قوم بھی مگر ان کی ایک پارلیمان کا ایک ممبر جب اٹھ کر ہمارے ایک ادارے پر اٹیک کرتا ہے، پاکستان کی ریاست پر اٹیک کرتا ہے، میرا خیال ہے کہ ہمارا جواب دینا لازم ہے۔‘ خواجہ آصف کا کہنا تھا کہ کینیڈا کی حکومت کو پارلیمان کے ممبر کی جانب سے کی گئی تنقید کا نوٹس لینا چاہیے تھا۔ انھوں نے کہا کہ کینیڈا کی پارلیمان میں ایک ممبر نے یہ مسئلہ اٹھایا اور اس کی ایک وجہ اسلاموفوبیا بھی ہے، جو مغربی ممالک میں ایک رواج کے طور پر رائج ہو چکا ہے۔ اپنے خطاب میں سابق وزیر اعظم عمران خان پر تنقید کرتے ہوئے وزیر دفاع کا کہنا تھا کہ عمران خان نے بیرون ملک مقیم پاکستانیوں کو بھی تقسیم در تقسیم کر دیا ہے اور آرمی چیف پر کینیڈین رکن پارلیمان کی وجہ بھی عمران خان ہی ہیں۔ یہ بھی پڑھیے ’فوج کی سیاست میں دلچسپی نہیں تو یہ ملاقاتیں کیوں؟‘ مبینہ دھمکی آمیز مراسلے سے بات فوج مخالف ٹرینڈز تک کیسے پہنچی؟ عمران خان کے حامی ماضی میں فوج سے خوش لیکن اب ناراض فوج مخالف بیان: وفاق کی ایمان مزاری کے خلاف مقدمہ ختم کرنے کی مخالفت یاد رہے کہ رکنِ پارلیمان ٹام کمچ اس سے قبل بھی پاکستان کے حوالے سے کئی بیانات دے چکے ہیں اور سنہ 2018 میں پارلیمانی کارروائی کے دوران انھوں نے پاکستان میں مبینہ ’انسانی حقوق کی پامالیوں‘ کے خلاف قرار داد بھی پیش کی تھی۔  انھوں نے ہاؤس آف کامنز میں کہا تھا کہ پاکستان کی حکومت پر دباؤ ڈالا جائے کہ وہ اقلیتوں کی حقوق کی حفاظت کریں اور امتیازی سلوک کے قوانین کو ختم کریں اور پاکستان کو ملنے والی کینیڈین امداد کو انسان حقوق کو یقینی بنانے سے مشروط کریں۔ اگست سنہ 2020 میں انھیں ایک ایسے ویبینار میں بھی مدعو کیا گیا تھا جس کا عنوان ’جبری گمشدگیوں کے متاثرین کا عالمی دن‘ تھا اور یہ ’سندھی فاؤنڈیشن‘ نے منعقد کروایا تھا۔
4,pakistan,جب پاکستان نے ایف سولہ طیاروں کو جوہری میزائل کا متبادل تصور کیا!,پاکستانی فوج کے ریٹائرڈ جنرلز گزشتہ چند مہینوں سے مسلسل خبروں اور سوشل میڈیا پر نظر آ رہے ہیں۔ اس کی وجہ ان کی سیاسی وابستگیاں یا غیر وابستگیاں اور موجودہ فوجی قیادت سے تعلق یا لاتعلقی کا اظہار ہے۔  اب کل سے سماجی رابطوں کی ویب سائٹس پر سابق ڈی جی آئی ایس آئی جنرل ظہیر الاسلام کا نام گردش کر رہا ہے۔  ان کی ایک ویڈیو منظرعام پر آئی ہے جس میں وہ پاکستان تحریک انصاف کے ایک سیاسی اجتماع میں تقریر کر رہے ہیں۔ یہ ویڈیو سامنے آتے ہی اس پر تبصروں کا بھی آغاز ہو گیا کہ کیا انھوں نے پی ٹی آئی میں ’باضابطہ‘ شمولیت اختیار کر لی ہے۔  دوسری جانب پاکستان تحریک انصاف کے مرکزی رہنما فواد چودھری نے ڈان اخبار سے بات کرتے ہوئے ظہیر الاسلام کی پی ٹی آئی میں شمولیت کی خبروں کی تردید کی ہے۔ فواد چودھری نے کہا ہے کہ ’جنرل (ر) ظہیر الاسلام نے پنجاب کے ضمنی انتخابات میں پی ٹی آئی امیدوار کی حمایت میں ایک سیاسی اجتماع میں شرکت کی تھی۔ ان افواہوں میں کوئی حقیقت نہیں کہ جنرل (ر) ظہیر الاسلام نے پی ٹی آئی میں شمولیت اختیار کر لی۔ وہ صرف پی ٹی آئی امیدوار کے لیے اپنی حمایت کا اظہار کر رہے تھے جو ریٹائرڈ جنرل کے رشتہ دار ہیں۔‘ اب تک کی اطلاعات یہ ہیں کہ یہ سیاسی تقریب پنجاب کے حلقہ پی پی 7 راولپنڈی میں ہو رہی تھی۔ پی ٹی آئی رہنما صداقت عباسی نے ٹویٹ کی اور کہا کہ مٹور کہوٹہ میں جنرل ریٹائرڈ ظہیر الاسلام کی رہائشگاہ پر معززین علاقہ کا ایک بڑا اجتماع ہوا جس میں پی ٹی آئی کے امیدوار کرنل ریٹائرڈ شبیر اعوان کی حمایت کا اعلان کیا گیا۔  اس کے باوجود اس تقریب کی ویڈیو اور تصاویر پر سوشل میڈیا پر خاصی بحث جاری ہے۔  ’میں سیاستدان نہیں ہوں، میں ایکچویئلی نیوٹرل ہوں‘ اس تقریب کی ویڈیو میں جنرل (ر) ظہیر الاسلام کو تقریر کرتے سنا جا سکتا ہے اور وہ کہہ رہے ہیں کہ ’میں یہ بتانا چاہتا ہوں کہ میں سیاستدان نہیں ہوں، میں ’ایکچویئلی نیوٹرل (سچ میں نیوٹرل)‘ ہوں۔ میں بالکل غیر سیاسی ہو کر آپ سے بات کر رہا ہوں‘، جس کے بعد وہاں موجود لوگوں نے تالیاں بجائیں۔  جنرل (ر) ظہیر الاسلام نے تقریر میں یہ بھی کہا کہ اب شاید وہ وقت آ گیا ہے کہ ہمیں برادریوں اور علاقوں سے باہر نکل کر ملک کی ترقی اور خوشحالی کے بارے میں سوچنا ہے۔  انھوں نے کہا کہ ’ہم نے یہ نہیں دیکھنا کہ امیدوار کون ہیں، ہم نے دیکھنا ہے کہ ہم نے کس سسٹم کو ووٹ دینا ہے اور وہ سسٹم ہمیں پی ٹی آئی میں نظر آتا ہے۔‘ سوشل میڈیا پر ردعمل: ایک صارف نے اس معاملے پر تبصرہ کرتے ہوئے لکھا کہ ’اب جبکہ جنرل ظہیر الاسلام باقاعدہ سیاست میں آ گئے ہیں تو نواز شریف کو ان کی وہ آڈیو ریلیز کر دینی چاہیے جو انھوں نے جنرل راحیل شریف کو سنوائی تھی۔‘ اسی طرح ایک اور صارف نے طزیہ انداز میں لکھا کہ ’پہنچی وہیں پہ خاک جہاں کا خمیر تھا۔۔۔ ڈی جی آئی ایس آئی جنرل ریٹائرڈ ظہیر الاسلام نے تحریک انصاف میں شمولیت اختیار کر لی۔۔ وطن کی مٹی گواہ رہنا۔۔۔‘ علی رضا نامی اکاونٹ نے ٹویٹ کیا کہ ’لیفٹیننٹ جنرل ریٹائرڈ ظہیر الاسلام ایک ریٹائرڈ آرمی آفیسر ہیں۔ جنرل ریٹائرڈ قادر بلوچ اور لیفٹیننٹ جنرل ریٹائرڈ عبدالقیوم کی طرح انھیں بھی مکمل حق حاصل ہے کہ وہ سیاست میں شامل ہوں۔‘ خیال رہے کہ جنرل ریٹائرڈ عبدالقیوم اور قادر بلوچ دونوں ہی سیاسی میدان میں خاصے سرگرم ہیں۔  یہی بات محمد بخش رونجھو نامی ٹویٹر صارف نے لکھی اور کہا کہ انھیں فوج سے ریٹائر ہوئے دو سال سے زائد مدت گزر گئی اور اب ان کا جمہوری حق ہے کہ وہ اپنے سیاسی خیالات کا کھل کر اظہار کریں۔  اسی طرح محمد جمیل اختر نامی اکاونٹ نے ان کا پی ٹی آئی کی حمایت کرنے پر شکریہ ادا کیا۔  لیفٹیننٹ جنرل (ر) ظہیر الاسلام کون ہیں؟  لیفٹیننٹ جنرل (ر) ظہیر الاسلام کا نام اس وقت خبروں میں عام ہوا جب وہ سنہ 2012 میں پاکستان کی مرکزی خفیہ ایجنسی آئی ایس آئی کے سربراہ تعینات ہوئے۔  ایک تو اس ادارے کے سربراہ کو آرمی چیف کے بعد مضبوط ترین عہدہ سمجھا جاتا ہے اور دوسرا سنہ 2013 اور 2014 کے سیاسی حالات کچھ ایسے بن گئے کہ ڈی جی آئی ایس آئی کام نام بار بار سننے کو ملتا رہا۔  ان کے فوجی کیریئر کی بات کریں تو پاکستانی فوج کے 55ویں لانگ کورس کے جنرل ریٹائرڈ ظہیر السلام کا تعلق پنجاب رجمنٹ سے تھا۔ انھیں سنہ 2010 میں لیفٹیننٹ جنرل کے رینک میں ترقی دی گئی جس کے بعد بطور تھری سٹار جنرل انھوں نے دو سال یعنی 2012 تک کور کی کمان کی اور پھر سٹاف ڈیوٹی پر اگلے دو سال تک آئی ایس آئی میں تعینات ہوئے۔  اس سے قبل وہ مری کے جی او سی رہے اور سیاچن میں بریگیڈ بھی کمانڈ کی۔ ان کے والد بھی پنجاب رجمنٹ سے تعلق رکھتے تھے۔  ان کا ذکر جہاں پاکستان مسلم لیگ نون کی قیادت سمیت مختلف سیاستدانوں کی تقریروں اور انٹرویوز میں ملتا ہے، وہیں وہ بعض کتابوں کی زینت بھی بنے اور ان میں سابق آرمی چیف آصف نواز کے بھائی شجاع نواز کی کتاب ’دی بیٹل فار پاکستان‘ شامل ہے۔  اس کتاب کے صفحہ 262 میں پاکستان میں امریکہ کے سابق سفیر رچرڈ اولسن سے اپنی گفتگو کا حوالہ دیتے ہوئے شجاع نواز لکھتے ہیں کہ امریکی سفیر نے انھیں بتایا کہ ’ستمبر 2014 میں ہمیں اطلاع ملی کہ جنرل ظہیر الاسلام پاکستان میں فوجی بغاوت کا منصوبہ بنا رہے ہیں مگر اس وقت کے فوجی سربراہ جنرل راحیل شریف نے اس منصوبے کو پنپنے نہیں دیا اور آئی ایس آئی کے سربراہ کو ان کے عہدے سے ہٹا دیا۔ جنرل ظہیر کور کمانڈرز سے بھی رابطے رکھے ہوئے تھے اور اگر انھیں راحیل شریف کی حمایت ہوتی تو حکومت کا تختہ الٹ چکا ہوتا۔‘ اسی بارے میں اگست 2015 میں بی بی سی کو ایک انٹرویو میں مسلم لیگ نون کے رہنما اور اس وقت نواز شریف کی کابینہ کے اہم رکن مشاہد اللہ خان نے لیفٹیننٹ جنرل ریٹائرڈ ظہیر الاسلام کے کردار سے متعلق اہم انکشافات کیے تھے۔ انھوں نے کہا تھا کہ سنہ 2014 میں اسلام آباد میں تحریکِ انصاف اور عوامی تحریک کے دھرنوں کے دوران پاکستانی انٹیلیجنس ایجنسی آئی ایس آئی کے اس وقت کے سربراہ لیفٹیننٹ جنرل ظہیر الاسلام نے ایک سازش تیار کی تھی جس کے ذریعے وہ فوجی اور سول قیادت کو ہٹا کر ملک پر قبضہ کرنا چاہتے تھے۔ مشاہد اللہ خان کے بقول اس سازش کا انکشاف اس وقت ہوا جب پاکستان کے سویلین انٹیلیجنس ادارے انٹیلیجنس بیورو نے لیفٹینٹ جنرل ظہیر الاسلام کی ٹیلی فونک گفتگو ٹیپ کی جس میں وہ مختلف لوگوں کو ہدایات دے رہے تھے کہ دھرنے کے دوران کس طرح افراتفری پھیلانی ہے اور وزیراعظم ہاؤس پر قبضہ کرنا ہے۔ انھوں نے کہا تھا کہ 28 اگست کی شام وزیراعظم نواز شریف نے بری فوج کے سربراہ جنرل راحیل شریف سے ملاقات کے دوران یہ آڈیو ٹیپ انھیں سنائی۔ ’جنرل راحیل شریف یہ ٹیپ سن کر حیران رہ گئے۔ انھوں نے اسی وقت جنرل ظہیر الاسلام کو اسی میٹنگ میں وزیر اعظم کے سامنے طلب کر کے وہی ٹیپ دوبارہ چلوائی اور ان سے پوچھا کہ کیا یہ آواز آپ ہی کی ہے اور جنرل ظہیر کی جانب سے اس تصدیق کے بعد کہ یہ آواز انھی کی ہے، جنرل راحیل نے جنرل عباسی کو میٹنگ سے چلے جانے کو کہا۔‘ مشاہد اللہ خان نے بتایا تھا کہ ’بعض بہت مؤثر اور سینیئر جرنیل اس سازش میں ملوث تھے، جن میں لیفٹیننٹ جنرل ظہیر الاسلام بھی شامل ہیں لیکن جنرل راحیل اور پاکستانی فوج ایک ادارے کے طور پر اس سازش میں شامل نہیں تھی۔‘ اس سے ایک برس قبل پانچ ستمبر 2014 میں خبر رساں ایجنسی رویٹرز نے بھی ایک خبر شائع کی تھی جس میں کہا گیا پاکستانی فوج کے پانچ اعلیٰ افسران سمجھتے تھے کہ یہی وہ وقت ہے کہ نواز شریف سے استعفی لے لیا جائے اور فوج اقتدار پر قبضہ کر لے تاہم اس وقت کے فوجی سربراہ جنرل راحیل شریف نے ایسے کسی بھی اقدام کی مخالفت کی تھی۔  لیفٹیننٹ جنرل ریٹائرڈ ظہیر الاسلام ان خبروں اور الزامات کی تردید کر چکے ہیں جبکہ فوج کے تعلقات عامہ کے ڈائریکٹوریٹ آئی ایس پی آر نے بھی ان الزامات کی سختی سے تردید کی تھی۔ اس وقت کے ڈی جی آئی ایس پی آر نے مبینہ آڈیو سے متعلق کہا کہ میڈیا میں زیرِ بحث آڈیو ریکارڈنگ سے متعلق خبریں بے بنیاد اور حقیقت سے دور ہیں۔ ان دنوں ملک کے وفاقی وزیرِ اطلاعات پرویز رشید نے بھی سینیٹر مشاہد اللہ کے بیان کی تردید کی تھی جبکہ وزیراعظم ہاؤس نے بھی سینیٹر مشاہد اللہ کے بیان کا نوٹس لیا۔ بعد ازاں مشاہد اللہ کو ڈی جی آئی ایس آئی ظہیر الاسلام کے بارے میں بیان دینے پر ان کے عہدے سے برطرف کر دیا گیا تھا۔ اس وقت کے وزیر اطلاعات پرویز رشید کے مطابق مشاہد اللہ کو بتایا گیا تھا کہ انھوں نے جو انٹرویو دیا وہ غیر ذمہ دارانہ اور حقائق کے بالکل برعکس تھا۔
5,pakistan,’یہ تہوار تو ہر سال ہوتا ہے مگر اس بار دادیاں اور نانیاں صرف تماشائی نہیں تھیں‘,کیا آپ کو بھی لمبی عمر اور خوشگوار زندگی کی خواہش ہے؟ تو اس کا ایک جواب ہنزہ کی 84 برس کی بقلوچ بی بی کے پاس ہے جن کا اصول ہے کہ ہمیں اپنے آپ کو فعال رکھنا چاہیے۔ گلگت بلتستان کے ضلع ہنزہ کے علاقے مرتضیٰ آباد کی رہائشی بقلوچ کے بقول ’میں خوش رہتی ہوں۔ گھر کے کام کاج، کھیتی باڑی میں حصہ لیتی ہوں۔‘  بقلوچ بی بی کو بہت زیادہ آرام ’اچھا نہیں لگتا‘ بلکہ وہ ’ہر وقت کچھ نہ کچھ کرتی رہتی‘ ہیں۔ حال ہی میں بارہ پوتے پوتیوں کی دادی بقلوچ نے گنانی تہوار میں ایک ریس آسانی سے جیت کر سب کو متاثر کیا اور انھیں ٹرافی بھی دی گئی۔  گلگت بلتستان میں روایتی تہوار گنانی کے دوران پہلی بار ’واک فار لائف‘ نامی تقریب میں بقلوچ بی بی سمیت کئی بزرگ خواتین نے حصہ لیا۔  گنانی تہوار میں بزرگ خواتین کی دوڑ کا مقابلہ آغا خان یوتھ اینڈ سپورٹس بورڈ کے اس پروگرام کے منتظم شاہ نواز بتاتے ہیں کہ گنانی تہوار ہر سال گندم کی فصل کی کٹائی شروع کرنے سے پہلے منایا جاتا ہے۔  ’اس میں لوگ اکٹھے ہوتے ہیں، فصل اور اچھی خوراک کے لیے دعا کرتے ہیں۔ وہ روایتی طور پر گندم اور مکھن کو مکس کرتے ہیں اور اس دوران مختلف ایونٹ ہوتے ہیں۔‘ ان کا کہنا تھا کہ یہ صدیوں پرانا تہوار ہے جو اب بھی بلگت بلتستان کے مختلف علاقوں میں گندم کی کٹائی سے پہلے مختلف تاریخوں کو منایا جاتا ہے۔  ’اس بار ہم نے سوچا کہ ہمیں اس تہوار کے موقع پر اپنے بزرگوں بالخصوص بزرگ خواتین کے لیے بھی کوئی ایونٹ رکھنا چاہیے۔ جس پر ہم نے دوڑ مقابلے کے نام پر ’واک فار لائف‘ کا ایونٹ رکھا۔‘  شاہ نواز کے مطابق ’ہمارے علاقے کی تقریباً تمام بزرگ خواتین  نے حصہ لیا۔ انھوں نے خوب انجوائے کیا اور ہم جو پیغام دینا چاہتے تھے وہ بھی سمجھا۔‘ بقلوچ بی بی کو یاد ہے کہ پہلے انھوں نے دوڑ میں حصہ لینے سے انکار کر دیا تھا۔  ’مجھے میرے بیٹوں نے بھی کہا کہ حصہ لوں اور پھر میں نے سوچا کہ میں کوئی بوڑھی بیمار تھوڑی ہوں۔ بس اس کے بعد میں مقابلے میں حصہ لینے کو تیار ہو گئی۔‘  ’اس بار دادیاں اور نانیاں تماشائی نہیں تھیں‘ بقلوچ بی بی کہتی ہیں کہ مقابلے کے بعد انھیں ٹرافی بھی دی گئی۔ ’سب لوگوں نے تالیاں بجائیں۔ اب سب لوگ مجھے مبارکباد دینے آ رہے ہیں۔ ان میں میرے ساتھ مقابلے میں حصہ لینے والی خواتین بھی شامل ہیں۔ وہ تقریباً میری ہی ہم عمر کی دادیاں اور نانیاں ہیں۔‘ ’ہم آپس میں بات کرتے ہیں کہ ہمیں اس عمر میں چارپائی پر نہیں لگنا چاہیے۔ اپنے آپ کو فعال رکھنا چاہیے۔ گھر کے کاموں میں دلچسپی لینی چاہیے۔ ہمارا دیہاتی ماحول ہے (اور) اس ماحول میں عموماً گھر کی بڑی بیٹیاں یا بہو گھر کے کام کاج سنبھال لیتی ہیں مگر ہمیں پھر بھی اپنے لیے خود کو گھر کے کاموں میں مصروف رکھنا چاہیے۔‘ بقلوچ بی بی کو لگتا ہے کہ ایسی سرگرمیاں ہوتی رہیں تو مختلف تقاریب میں نوجوانوں کے ساتھ ساتھ بزرگوں کا بھی دل لگا رہتا ہے۔  ’میں اور میری تمام ساتھیوں نے اس موقع کا بہت مزہ لیا۔ جب ہم لوگ دوڑ میں حصہ لینے کو پہنچے تو سارے گاؤں والے شور شرابہ کر رہے تھے۔ ہر ایک کی نظر ہم پر تھی۔ ہر کوئی دیکھنا چاہ رہا تھا کہ ہم کیا کر سکتی ہیں اور کیا نہیں۔‘ بقلوچ بی بی کہتی ہیں کہ یہ تہوار تو ہر سال ہوتا ہے مگر ’مجھے لگتا ہے کہ جتنا مزہ اس سال آیا، اس سے پہلے نہیں آیا ہو گا۔ (اس بار) تمام دادیاں اور نانیاں تماشائی نہیں بلکہ خود اس کا حصہ تھے۔ یہ کسی کو غلط فہمی نہیں ہونا چاہیے ہم بزرگ خواتین کچھ نہیں کر سکتیں۔ ہم سب کچھ کر سکتی ہیں۔‘ یہ بھی پڑھیے ہنزہ میں دلہن کی کرین پر رخصتی: ’بیگم کو بتایا بارات ایکسکویٹر پر لا رہا ہوں تو وہ پریشان ہو گئیں‘ بلتت کا قلعہ ’جو جہیز میں ملا‘ شیشپر گلیشئیر کی جھیل پھٹنے سے چار سال میں پانچ مرتبہ سیلاب آیا مگر ’حکومتی وعدے آج بھی پورے نہیں ہوئے‘ سرباز خان: ہنزہ کا نوجوان جو کوہ پیمائی کا شوق پورا کرنے کے لیے کچن بوائے بنا  ’خوش رہتی ہوں، شاید اسی لیے میری صحت ٹھیک ہے‘ بقلوچ بی بی نے ہنستے ہوئے کہا کہ ’میں اب بھی گھر کے کاموں میں حصہ لیتی ہوں تو اس کا ہرگز مطلب نہیں کہ یہ کوئی میری مجبور ہے یا میں کسی کے کہنے پر ایسا کرتی ہوں۔ کسی کی ہمت نہیں کہ وہ مجھ سے کہہ سکے کہ مجھے گھر کا کام کرنا چاہیے۔‘  وہ اپنی مرضی سے کاموں میں حصہ لیتی ہیں۔ ’جو میرا دل چاہتا ہے وہی کرتی ہوں اور جب میرا دل چاہتا ہے کرتی ہوں۔ اسی طرح میں کھیتوں میں جاتی ہوں۔ وہاں پر جا کر نہ صرف نگرانی کرتی ہوں بلکہ خود بھی کچھ نہ کچھ کرتی ہوں۔‘ بقلوچ بی بی کہتی ہیں کہ ’حکم میرا ہی چلتا ہے مگر مجھے حکم دینا اچھا نہیں لگتا بلکہ میری اپنی بہوؤں سے دوستی ہے۔ ہر وقت خوش رہتی اور مسکراتی ہوں۔ لوگوں کی خوشی غمی میں شرکت کرتی ہوں۔ شاید یہی وجہ ہے کہ میری صحت ٹھیک ہے۔‘ بقلوچ بی بی کو چند ماہ سے بلڈ پریشر کی شکایت ہونا شروع ہوئی ہے مگر وہ کہتی ہیں کہ ’اب میں نے سوچ لیا ہے کہ زیادہ کام کروں گی اور ساتھ میں واک بھی کروں گی تو یہ بلڈ پریشر بھی نہیں رہے گا۔‘ اس پروگرام کے ایک اور آرگنائزر امین خان کہتے ہیں کہ انھوں نے سوچا کہ ’خوشی اور تفریح ہماری دادیوں اور نانیوں کا بھی حق ہے۔ اسی لیے ہم نے تجربے کے طور پر ان کا پروگرام رکھا۔‘ شروع میں ان کے لیے ایسا کرنا کچھ مشکل رہا لیکن ’ہماری تمام خواتین ہماری بات کو سمجھ گئیں۔ انھوں نے پورے جوش و خروش سے اس میں حصہ لیا۔ اس وقت کا منظر کیا بتاؤں، خوشی ان کے چہروں سے جھلک رہی تھی۔‘  امین خان کا کہنا تھا جب دادی بقلوچ کو ٹرافی دی گئی تو پروگرام میں حصہ لینے والی دیگر دادیوں اور نانیوں نے ان کے لیے خوشی منائی۔ ’مل کر مقامی لڈی ڈالی جس میں پورا گاؤں ان کے ہمراہ تھا۔  ’ہمیں ایسا لگا کہ اس سے بڑا جشن کوئی اور نہیں ہو سکتا۔‘
6,pakistan,بینک اشورنس میں ’فراڈ‘ کیا ہے اور صارفین اپنی ڈوبی رقوم کیسے حاصل کر سکتے ہیں؟,’میرے بھائی نے وہ پیسے والدہ کے ساتھ عمرے پر جانے کے لیے جمع کیے تھے۔ انھیں محفوظ رکھنے کے لیے بھائی نے بینک اکاؤنٹ کھلوایا تو ان سے آٹھ دس فارم پر دستخط لے لیے گئے۔ انھیں یہ نہیں پتا تھا کہ اس میں ایک بینک اشورنس کا فارم بھی ہے۔‘ صوبہ پنجاب کے شہر مظفر گڑھ کے مکین طاہر محمود کے مطابق ان کے بھائی کے ساتھ ایک نجی بینک نے فراڈ کیا۔ وہ بی بی سی کو بتاتے ہیں کہ پالیسی ہونے کے کچھ روز بعد انھیں پتا چلا کہ ’بینک نے اشورنس پالیسی کے نام پر اس جمع شدہ رقم میں سے کچھ رقم کاٹ لی ہے۔  ’جب ہم لوگوں نے پتا کیا تو کہا گیا کہ آپ کے بھائی نے بینک اشورنس کی پالیسی لی ہے۔ ہم نے کہا ہمیں یہ پالیسی نہیں چاہیے تو بینک کے عملے نے جواب دیا کہ اگر آپ کو پیسے واپس چاہییں تو آپ کو تین قسطیں بھرنا پڑیں گی۔۔۔‘ انھیں مجبوراً یہ شرائط ماننا پڑیں مگر سنہ 2017 میں تیسری قسط کی باری آئی تو بینک کے عملے نے بتایا کہ انشورنس کمپنی قسط نہیں لے رہی۔ ’(تاہم) انشورنس کمپنی نے کہا ان کی جانب سے کچھ نہیں کیا گیا۔ واپس بینک والوں سے رابطہ کیا تو وہ ٹال مٹول سے کام لینے لگے اور یہ معاملہ لٹکتا ہی چلا گیا۔‘ طاہر کو وہ پیسے ’آج تک واپس نہیں ملے۔‘ گذشتہ حکومت کے دور میں انھوں نے وزیر اعظم کے سٹیزن پورٹل پر شکایت درج کرائی تو انھیں محتسب ادارے سے رابطہ قائم کرنے کا کہا گیا۔ ’وہاں سے بھی کوئی داد رسی نہیں ہوئی اور آج تک خاندان کے پیسے ڈوبے ہوئے ہیں۔ بھائی اور والدہ نے دوبارہ پیسے جمع کر کے عمرہ کر لیا تاہم بینک میں ڈوبی ہوئی رقم ابھی تک نہیں ملی۔‘ مگر طاہر کا خاندان ’بینک اشورنس فراڈ‘ کی زد میں آنے والا واحد خاندان نہیں۔ آپ کو سوشل میڈیا اور اصل زندگی میں ایسے کوئی لوگ مل سکتے ہیں جو یہ دعویٰ کرتے ہیں کہ بینک نے ان کے ساتھ دھوکہ کیا یعنی بتا کر یا بتائے بغیر ’بینک اشورنس‘ کے دلدل میں پھنسایا گیا جس سے انھیں مالی نقصان ہوا۔  ہم نے اس تحریر میں یہ جاننے کی کچھ کی ہے کہ آخر بینک انشورنس ہے کیا اور بینک اشورنس کے متاثرین کی داد رسی کون سا ادارہ کر سکتا ہے۔ بینک اشورنس کیا ہے؟  پاکستان میں بہت ساری انشورنس کمپنیاں کام کر رہی ہیں اور ان کے پراڈکٹس کی تشہیر بھی اخبارات، ٹی وی چینلز اور سوشل میڈیا پر ہوتی رہتی ہے تاہم بینک اشورنس پاکستان میں انشورنس کے مقابلے میں ایک نئی چیز ہے۔  اس کے بارے میں مالیاتی امور کے ماہر ارسلان بیگ نے بتایا کہ بینک اشورنس دراصل انشورنس ہی ہوتی ہے تاہم اس میں بینک شامل ہوتا ہے۔ اس میں انشورنس کمپنیوں اور بینکوں کے درمیان سروس لیول کا معاہدہ ہوتا ہے یعنی انشورنس پراڈکٹس بیچنے پر بینک اپنا کمیشن اور نفع لیتا ہے۔  انشورنس کمپنیز ایسوسی ایشن آف پاکستان کے سیکرٹری جنرل این اے عثمانی نے اس سلسلے میں بتایا کہ یہ بینک اشورنس سٹیٹ بینک اور سکیورٹیز ایند ایکسچینج کمیشن آف پاکستان کی منظور شدہ پراڈکٹ ہے۔ بینک اشورنس میں انشورنس کمپنی بینک کا کاؤنٹر استعمال کرتی ہے اور اس میں بینک ایک کارپوریٹ ایجنٹ کے طور پر کام کر رہے ہوتے ہیں۔ جس طرح ایک انشورنس کمپنی کی پراڈکٹ کے لیے ایجنٹ ہوتے ہیں جو پالیسی کروانے پر اپنی کمیشن لیتے ہیں، اسی طرح بینک اشورنس میں متعلقہ بینک کاروپوریٹ ایجنٹ کے طور پر یہ کمیشن حاصل کرتا ہے۔ بینک اشورنس میں لوگوں کے ساتھ ’دھوکہ‘ کیسے ہوتا ہے؟ بینک اشورنس کے نام پر ’دھوکہ‘ کھانے والے صارفین کی فہرست لمبی ہے اور لوگوں کا دعویٰ ہوتا ہے کہ ان کی رقم جو انھوں نے سرمایہ کاری کے طور پر لگائی تھی، اسے بینک اشورنس کے ذریعے پالیسی میں لگا دیا گیا اور اس پر کٹوتی کر لی گئی یا پھر دیگر بعض صارفین کہتے ہیں کہ انھیں اس سے منافع نہیں ہوا، الٹا سخت شرائط و ضوابط سے وہ اپنا نقصان کر بیٹھے۔  اس کے جواب میں ارسلان بیگ تسلیم کرتے ہیں کہ اس میں سب سے زیادہ خرابی بینکوں میں ہے۔ ’ایک انشورنس کمپنی جب کسی بینک کو انشورنس کا ہدف دیتی ہے تو بینک انتظامیہ کی جانب سے عملے کو کہا جاتا ہے کہ آپ نے یہ ہدف ہر صورت پورا کرنا ہے۔‘ انھوں نے کہا کہ بینکوں کے عملے پر اعلیٰ انتظامیہ کی جانب سے بہت زیادہ دباؤ ہوتا ہے اور یہ لوگوں کو ہر صورت میں بینک اشورنس میں لانے کے لیے مختلف ہتھکنڈے استعمال کرتے ہیں۔ اس عملے کو انشورنس پراڈکٹ بیچنا ہوتی ہے اور اپنے کلائنٹس کو وہ ’مس گائیڈ‘ کرتے ہیں اور ان کی سرمایہ کاری کو مختلف حیلے بہانوں سے بینک اشورنس میں لاتے ہیں۔ مثال کے طور پر اگر عملہ دس لاکھ کی بینک اشورنس کی پالیسی کرتا ہے تو پانچ سے چھ لاکھ اسے کمیشن میں مل جاتے ہیں۔ ارسلان نے بتایا کہ جس طرح عام انشورنس ایجنٹ کمیشن پالیسی کرنے پر کمیشن حاصل کرتے ہیں، اسی طرح بینک کارپوریٹ ایجنٹ کے طور پر یہ کمیشن حاصل کرتے ہیں۔ ’بینک انتظامیہ ہر صورت میں ٹارگٹ پورا کر کے زیادہ سے زیادہ کمیشن حاصل کرنا چاہتی ہے، اس لیے عملہ مس سیلنگ یعنی غلط انداز میں بینک اشورنس کے ذریعے پراڈکٹ فروخت کرتا ہے اور اس کے لیے لوگوں کو غلط معلومات فراہم کرتا ہے۔‘ این اے عثمانی نے اس سلسلے میں کہا کہ انشورنس کمپنیوں کی جانب سے جب بینکوں کو ایک ہدف دیا جاتا ہے تو یہ ایک روٹین کی بات ہے اور اگر بینک کے عملے کی جانب سے لوگوں کو غلط طریقے سے انشورنس پالیسی دیتے ہیں تو ’اس میں انشورنس کمپنی کا کوئی قصور نہیں۔‘  تاہم انھوں نے اس بات سے اتفاق کیا کہ بینک اشورنس کے غلط طریقے سے روایتی انشورنس کے لیے اگر بدنامی ہوتی ہے تو یہ پریشانی کی بات ہے۔ ’انشورنس شعبے کے افراد اس بارے میں فکرمند ہیں کیونکہ بینک اشورنس کی وجہ سے ان پر انگلیاں اُٹھ رہی ہیں۔‘ بینک کے پاس اشورنس کے نام پر اچھے پیسے کمانے کا موقع  سوشل میڈیا پر صارفین نے مقامی بینکوں کے مالی گوشوارے بھی شیئر کیے ہیں جن میں بینک اشورنس کی مد میں کمائی میں کافی اضافہ دیکھا جا سکتا ہے۔ اسی طرح انشورنس کمپنیوں کی کمائی میں بھی اس مد میں کافی اضافہ دیکھا جا سکتا ہے۔ ایک مقامی بینک کی سنہ 2022 کی پہلی سہ ماہی میں بینک اشورنس کی مد میں کمائی تقریباً 48 کروڑ روپے رہی۔  ایک صارف نے لکھا کہ ایک مقامی بینک میں کام کرنے والے ایک بینکر کو کہا گیا کہ وہ ’20 کروڑ کا بزنس لائیں تو انھیں ترقی دی جائے گی اور اب وہ بینکر مسلسل بینک اشورنس کے ذریعے پیسہ اکٹھا کرنے میں لگا ہوا ہے۔‘ یہ بھی پڑھیے وفاقی حکومت نے کون سے اثاثے گروی رکھ کر قرض حاصل کرنے کی منظوری دی؟ جعلی اکاؤنٹس: پیسہ جو آپ کے اکاؤنٹ میں ہے مگر آپ کا نہیں اگر بینک کے لاکر سے ہی سامان چوری ہو جائے تو کیا کریں؟ کامیاب پاکستان پروگرام: ’مسائل حل کیے بغیر کوئی کاروبار پروان نہیں چڑھ سکتا‘ اسی طرح بینکوں کے گذشتہ مالی سالوں کے گوشواروں میں بھی بینک اشورنس کے نام پر مسلسل اضافہ دیکھا جا سکتا ہے۔ مقامی بینکوں میں سے ایک بینک یونائیٹڈ بینک لمیٹڈ کا نام بھی ٹوئٹر پر آیا ہے جو بینک اشورنس کے نام پر کمانے والے چند بینکوں میں شامل ہے۔ اس سلسلے میں یو بی ایل کی انتظامیہ سے رابطہ کیا گیا اور ان سے سے مؤقف جاننے کی کوشش کی گئی۔ یو بی ایل نے اپنے تحریری جواب میں کہا کہ بینک کی جانب سے اس بات کو یقینی بنایا جاتا ہے کہ ان کے کسٹمرز بینک اشورنس کو صحیح طرح سے سمجھیں جس میں اس کے فوائد اور اس سے جڑے خطرات بھی شامل ہوتے ہیں۔ ’یہ پراڈکٹ ریگولیٹری نظام کے تحت آفر کی جاتی ہے جس کے لیے نامور انشورنس کمپنیوں کے ساتھ بینک پارٹنر ہے۔‘ بینک نے کہا ’صرف ان کیسوں پر آگے بڑھا جاتا ہے جن میں کسٹمرز اپنی رضامندی ظاہر کرے۔‘ بینک کی جانب سے کہا گیا ہے کہ ان کا پورا نظام اس سلسلے میں سٹیٹ بینک آف پاکستان اور ایس ای سی پی کے قواعد و ضوابط کے تحت چلتا ہے اور بینک اشورنس کے ذریعے گذشتہ پانچ برسوں میں مختلف خاندانوں کو ایک ارب 375 کروڑ روپے کی رقم ادا کی گئی ہے۔ بینک اشورنس کے متاثرین کی داد رسی کون سا ادارہ کر سکتا ہے؟   پاکستان میں سٹیٹ بینک بینکاری شعبے کا ریگولیٹر اور انشورنس کا شعبہ ایس ای سی پی کے تحت ہے۔ ٹوئٹر پر صارفین کی جانب سے دونوں ریگولیٹرز کی کارکردگی پر سوال اٹھایا گیا ہے۔ اس معاملے میں ایس ای سی پی نے اپنے تحریری جواب میں بتایا کہ اس کی جانب سے بینک اشورنس کے قواعد و ضوابط میں سنہ 2020 میں ترامیم کی گئی ہیں جن کے تحت انشوررز، پالیسی ہولڈرز اور بینکوں کے مفادات کو یکجا رکھا جائے گا۔  ایس ای سی پی کی جانب سے کہا گیا ہے کہ بینک اشورنس کے سلسلے میں ایک پورا مکینزم وضع کیا گیا ہے جس میں پالیسی کی فروخت سے پہلے اور اس کی فروخت کے بعد ایک خاص وقت تک پورے پراسس کو پرکھا جاتا ہے۔ ایس ای سی پی کی جانب سے کہا گیا ہے کہ ان کے قانون میں ایسی شق بھی ہے کہ اگر پالیسی کے 25 مہینوں کے اندر پالیسی ہولڈرز کو پتا چلتا ہے کہ اسے یہ غلط طریقے سے فروخت کی گئی تو اسے سو فیصد پریمیئم مل جاتا ہے۔  ایس ای سی نے کہا ہے کہ کارپوریٹ ایجنٹ کے کمیشن کو مرحلہ وار کم کر کے انشورر، بینک اور پالیسی ہولڈر کے مفاد کو یکجا کیا جائے گا۔ دوسری جانب سٹیٹ بینک کی جانب سے مؤقف لینے پر ترجمان مرکزی بینک کی جانب سے ایک سرکلر بھیجا گیا ہے جس میں بینکوں میں تھرڈ پارٹی کی مصنوعات کی فروخت کے رہنما اصول درج ہیں جس میں صرف پالیسی گائیڈ لائنز درج ہیں۔ پاکستان میں انشورنس شعبے میں کسی شکایت کی صورت میں ایک ادارہ انشورنس محتسب کے نام سے قائم ہے جو انشورنس بشمول بینک اشورنس کے کیسز کو دیکھتا ہے۔ اس کا مرکزی دفتر کراچی میں ہے اور اس کے ساتھ علاقائی دفاتر دوسرے علاقوں میں بھی قائم ہیں۔  بینک اشورنس کے نام پر دھوکے کی صورت میں لوگ انشورنس محتسب کے دفتر میں شکایت درج کرا سکتے ہیں جو متعلقہ بینک یا انشورنس کمپنی کو بلا کر باقاعدہ سماعت کرتا ہے اور فیصلے پر بینک اور انشورنس کمپنیاں پابند ہوتی ہیں۔ انشورنس محتسب آفس کے ڈائریکٹر جنرل مبشر نعیم صدیقی نے بی بی سی کو بتایا کہ بینک مینیجر اکثر اس بات کا فائدہ اٹھاتا ہے کہ اسے کلائنٹ کے اکاؤنٹ کا پتا ہوتا ہے کہ کسے یہ پراڈکٹ بیچی جا سکتی ہے۔  صدیقی نے بتایا کہ بینک کا عملہ جب کسی کو بینک اشورنس پراڈکٹ بیچتا ہے تو وہ اسے انشورنس پالیسی نہیں بلکہ بینک کی پراڈکٹ کے طور پر بیچ رہا ہوتا ہے، اس لیے اکثر اوقات لوگ دھوکہ کھا جاتے ہیں اور پھنس جاتے ہیں۔  صدیقی نے بتایا کہ ان کے ہاں جو شکایات آتی ہیں وہ اسی فیصد بینک اشورنس کے حوالے سے ہیں جس میں متاثرین بتاتے ہیں کہ کس طرح بینک کے عملے نے غلط بیانی کر کے انھیں بینک اشورنس کی پراڈکٹ بیچی۔  انھوں نے بتایا کہ اس میں لالچ کا عنصر شامل ہوتا ہے کیونکہ بینک کو بینک اشورنس پر 25 سے 50 فیصد کمیشن ملتا ہے۔ ’اگر ایک بینک 50 لاکھ کی بینک اشورنس بیچتا ہے تو 25 لاکھ پریمیئم پر کمیشن ملتی ہے۔  وہ کہتے ہیں کہ انھوں نے ’انشورنس محتسب کو سٹیٹ بینک کو سفارش کی ہے کہ بینک کے عملے کی کارکردگی میں سے بینک اشورنس پر اس کی اچھی کارکردگی کے حصے کو نکالا جائے کیونکہ اس کی وجہ سے بینکوں میں بینک اشورنس کے نام پر لوگوں کے ساتھ فراڈ ہو جاتا ہے۔‘ مبشر نعیم صدیقی نے کہا کہ انشورنس محتسب نے اس سلسلے میں لوگوں کی ڈوبی ہوئی رقوم کے سلسلے میں بہت کام کیا ہے اور اس سلسلے میں آگاہی مہم بھی چلائی ہے۔ ان کے مطابق اگر صرف 2021 یعنی گذشتہ سال کے اعداد و شمار حاصل کیے جائیں تو انشورنس محتسب نے پورے پاکستان میں متاثرین کو ان کے ڈوبے ہوئے دو ارب روپے واپس کروائے ہیں۔
7,pakistan,عمران خان کی ’جاسوسی‘ کی کوشش: یہ مبینہ ریکارڈنگ ڈیوائس کیسے کام کرتی ہے؟,اسلام آباد پولیس تحریک انصاف کی جانب سے سامنے آنے والے ان دعووں کی تحقیقات کر رہی ہے جس کے مطابق سابق وزیر اعظم عمران خان کی رہائشگاہ پر ایک ملازم نے ان کی مبینہ جاسوسی کی کوشش کی ہے۔  ترجمان اسلام آباد پولیس نے ایک بیان میں کہا ہے کہ جس شخص کو بنی گالہ ہاؤس سے جاسوسی کے الزام میں پولیس کے حوالے کیا گیا ہے وہ ’ٹھیک سے بات نہیں کر سکتا جس وجہ سے اس شخص کی ابھی تک شناخت نہیں ہو سکی۔‘ عمران خان کے چیف آف سٹاف شہباز گل نے اتوار کو دعویٰ کیا کہ سابق وزیراعظم کی رہائشگاہ پر انھی کے ایک ملازم نے ان کے ’کمرے میں جاسوسی کی ڈیوائس لگانے کی ناکام کوشش کی۔‘  شہباز گل نے صحافیوں سے گفتگو کے دوران ایک مبینہ ریکارڈنگ ڈیوائس دکھائی اور کہا کہ ’اس کا کام پورے کمرے میں ہونے والی بات چیت ریکارڈ کرنا ہے۔‘ ان کا کہنا تھا کہ عمران خان نے اس ملازم کو معاف کرنے کا فیصلہ کیا ہے۔  ادھر پولیس نے اس شخص کی جسمانی اور دماغی حالت جاننے کے لیے میڈیکل ٹیسٹ کا فیصلہ کیا ہے مگر یہ بھی کہا ہے کہ ’قانون نافذ کرنے والے اداروں کے لیے بنی گالہ ہاؤس میں کام کرنے والے ملازمین کی شناخت ایک چیلنج ہے۔‘ ’اسلام آباد پولیس کو بنی گالہ ہاؤس میں تعینات ملازمین کی لسٹ ابھی تک فراہم نہیں کی گئی۔‘ جب بی بی سی نے تھانہ بنی گالہ رابطہ کیا تو وہاں موجود پولیس اہلکار کا کہنا تھا کہ تاحال ایف آئی آر کے اندراج کے لیے انھیں کوئی شکایت موصول نہیں ہوئی۔  ’عمران خان نے ملازم کو معاف کر دیا‘ شہباز گل کا دعویٰ ہے کہ عمران خان کی رہائشگاہ پر چھ سال سے صفائی کا کام کرنے والے ایک 23 سال کے ملازم نے ان کے کمرے میں جا کر ایک ریکارڈنگ ڈیوائس ’پلانٹ کرنے کی کوشش کی۔‘ انھوں نے اتوار کو اسلام آباد میں کچھ صحافیوں کو بتایا کہ اس شخص کو تقریباً تین ماہ قبل ’50 ہزار روپے دے کر کہا گیا کہ ڈیوائس لگانی ہے جس کے بدلے اور پیسے ملیں گے۔‘ ان کا کہنا تھا کہ اس ملازم کے پاس عمران خان کے کمرے تک رسائی نہیں تھی تو اسے یہ کام بھی دیا گیا کہ جس ملازم کی رسائی ہے اس کے ساتھ رابطہ کرایا جائے۔  ایک مبینہ ریکارڈنگ ڈیوائس دکھاتے ہوئے ان کا کہنا تھا کہ اس میں ایک باریک مائیک ہے جسے اگر کمرے میں آن کر کے رکھ دیا جائے تو یہ پورے کمرے میں ہونے والی بات چیت سن سکتی ہے۔ ’یہ پاس ورڈ پروٹیکٹڈ ہے اور اسی سافٹ ویئر اور پاس ورڈ کے ساتھ چلتی ہے۔‘  انھوں نے کہا کہ تحریک انصاف کا مطالبہ ہے کہ اس پر پولیس کی کارروائی ہونی چاہیے تاہم عمران خان نے اس شخص کو معاف کرنے کا فیصلہ کیا ہے کیونکہ ’ہوسکتا ہے اس پر دباؤ ہو، جان سے مارنے کی دھمکی دی گئی ہو۔‘ اس گفتگو کے دوران شہباز گل کے ہمراہ اس مبینہ ملازم کو سر پر کپڑا ڈال کر بٹھایا گیا تھا جس نے بتایا کہ وہ چھ سال تک عمران خان کی رہائش گاہ پر کام کرتا رہا اور اسے 25 ہزار تنخواہ ملتی تھی۔  اس کا کہنا تھا کہ وہ یہ ڈیوائس لگانے کے لیے لے کر آیا تھا مگر اسے لگانے سے پہلے وہ پکڑا گیا۔  شہباز گل کی جانب سے دکھائی گئی مبینہ ریکارڈنگ ڈیوائس کیسے کام کرتی ہے؟ عمران خان کے چیف آف سٹاف نے یہ مبینہ ریکارڈنگ ڈیوائس بھی دکھائی ہے جسے بنی گالہ ہاؤس میں ’پلانٹ‘ کرنے کی کوشش کی گئی۔  یہ ڈیوائس ایک کورین کمپنی کی تیار کردہ ہے جس کے ماڈل کا نام ’ایم کیو-یو350‘ ہے۔ اگرچہ اسے جاسوسی کی ڈیوائس کا نام دیا جا رہا ہے تاہم کمپنی کی ویب سائٹ پر اسے ایک ’ڈیجیٹل وائس ریکارڈر‘ اور ’منی یو ایس بی ریکارڈر‘ کہا گیا ہے جو 24 گھنٹوں تک لگاتار کام کرسکتا ہے۔  اس کی خصوصیات میں لکھا گیا ہے کہ ساؤنڈ ڈیٹیکشن کے لیے اس میں ’ایس وی او ایس‘ یا سپیریئر وائس آپریٹڈ سسٹم ہے۔ اس میں 180 ایم اے ایچ کی ریچارج ایبل بیٹری موجود ہے جسے کمپنی کے مطابق دو گھنٹے میں اسے فُل چارج کیا جاسکتا ہے اور یہ پراڈکٹ 25 دن تک سٹینڈ بائی پر رہ سکتا ہے۔  اس میں آٹھ، 16 اور 32 جی بی میمری کے الگ الگ ماڈل دستیاب ہیں۔ اس میں ایک سرخ رنگ کی لائٹ بھی ہے جو چارجنگ کے علاوہ ریکارڈنگ شروع کرنے یا یو ایس بی کے کمپیوٹر سے نکالے جانے کا اشارہ دیتی ہے۔  کمپنی کے مطابق یہ ڈیوائس قریب 60 ڈیسیبل تک کی آواز سن سکتی ہے۔ امریکی سینٹر فار انوائرمنٹل ہیلتھ کے مطابق عموماً دو لوگوں کے درمیان ایک عام گفتگو 60 ڈیسیبل پر ہوتی ہے جبکہ سرگوشی کی آواز قریب 30 ڈیسیبل پر ہوتی ہے۔  یہ بھی پڑھیے  محمد حنیف کا کالم: عمران خان کے اچھے دن، برے دن عمران خان کی رہائشگاہ پر تعینات سکیورٹی اہلکار کون ہیں؟ عمران خان کا پشاور میں قیام، وجہ سیاسی یا سکیورٹی؟ ’دھمکی آمیز‘ مراسلہ: عمران خان کے بیانیے سے پاکستانی اہلکاروں کے لیے کیا مشکل پیدا ہوئی؟ اس میں موجود یو ایس بی کی مدد سے اسے کسی کمپیوٹر پر لگایا جاسکتا ہے جبکہ دوسری طرف موجود ڈائل یا سوئچ سے آن، آف یا ’وائس ایکٹیویٹڈ‘ میں سے کسی ایک آپشن کا انتخاب کیا جاسکتا ہے۔ اس کی خاص بات ایک سیٹنگ ہے جس کی مدد سے یہ ڈیوائس صرف تبھی ایکٹیویٹ ہوتی ہے جب اردگرد آواز سنائی دے۔ اسی سیٹنگ کی مدد سے اس کی بیٹری کا دورانیہ طویل کیا جاسکتا ہے۔  اسے کمپیوٹر پر لگا کر اس کے اپنے سافٹ ویئر میں سب سے پہلے تاریخ اور وقت درج کیے جاتے ہیں جس کے بعد یہ استعمال کے لیے تیار ہوجاتی ہے اور اس سے کی گئی آڈیو ریکارڈنگ اسی میں محفوظ ہوجاتی ہے۔  ای کامرس ویب سائٹس ایمازون اور ای بے پر یہ ڈیوائس 80 ڈالر یعنی قریب 16 ہزار روپے میں دستیاب ہے اور اسے بچوں یا دفتر کے ملازمین کی نگرانی، گھریلو ملازمین یا شریک حیات کی آواز کی خفیہ ریکارڈ کے پراڈکٹ کے طور پر فروخت کیا جا رہا ہے۔  تاہم اس ڈیوائس کے بارے میں کمپنی نے اپنے یوزر مینول میں متنبہ کیا ہے کہ ’ہم اس کے کسی غلط استعمال کے ذمہ دار نہیں۔‘ ’مارکیٹ میں ناخن برابر ڈیوائس موجود ہیں‘ تحریک انصاف کے حامیوں کی جانب سے سوشل میڈیا پر اس ڈیوائس کی خصوصیات اور اسے استعمال کرنے کا طریقہ شیئر کیا جا رہا ہے جبکہ دوسری طرف ناقدین کا دعویٰ ہے کہ یہ کوئی اچھا جاسوسی کا سامان نہیں۔ ’بوٹ سافین‘ نامی پی ٹی آئی سپورٹر نے لکھا ہے کہ یہ ڈیوائس ’ایمازون پر 80 ڈالر کی فروخت ہو رہی ہے اور اس کی ریٹنگ 3.6 ہے۔ نیوٹرلز نے چھوٹی انویسٹمنٹ کی ہے۔‘ سیف ایوان نامی صارف نے رائے دی کہ ’ملازم عمران خان کے گھر چھ سال سے کام کر رہا تھا۔ مطلب ملازم عمران خان کے وزیراعظم بننے سے قبل کا ان کے گھر کام کر رہا ہے۔ جب عمران خان وزیراعظم تھا تب ملازم نے جاسوسی نہیں کی اور اب عمران خان کچھ بھی نہیں تو ملازم اب جاسوسی کرے گا؟ انتہائی فلاپ فلم۔‘ رانا محمد ناصر نامی صارف نے لکھا کہ ’یو ایس بی کو جاسوسی ڈیوائس بنا دیا‘ جبکہ ایک دوسرے صارف نے کہا کہ ’کمال کے بندے ہو، مارکیٹ میں ناخن برابر ڈیوائس موجود ہیں۔‘
8,pakistan,جنرل باجوہ کی پرویز مشرف کی عیادت: ’فوج میں ریٹائرڈ افسران کو بھی تنہا نہیں چھوڑا جاتا‘,سابق فوجی صدر جنرل پرویز مشرف نے ایک بار کسی صحافی کے سوال کا جواب دیتے ہوئے کہا تھا ' فوج ہمیشہ سے میرے ساتھ ہے۔ یہاں تک کہ اگر میں یونیفارم میں نہ ہوا، میں آپ کو یقین دلاتا ہوں کہ تب بھی یہ آرمی میرے ساتھ ہو گی۔'  اس بات کے کچھ سال بعد یکم جنوری 2014  کی صبح میں بہت سے صحافیوں کے ہمراہ خصوصی عدالت کے باہر جنرل (ر) پرویز مشرف کی آمد کی منتظر تھی۔ ان کی خصوصی عدالت میں پیشی تھی اور ان پر غداری کے مقدمے میں فرد جرم عائد ہونا تھی۔  ان دنوں ہر سماعت کے بعد یہی افواہ اڑتی تھی کہ وہ آج نہیں آئیں گے یا یہ کہ ہو سکتا ہے وہ ملک سے باہر چلے جائیں۔ 2013  کے کچھ ہی مہینوں میں ان کے فارم ہاؤس کے باہر یا فارم ہاؤس سے عدالت کے راستے میں چار بار باروی مواد برآمد ہو چکا تھا۔ ان کی ٹیم سکیورٹی خدشات کے باعث انہیں ذاتی حیثیت میں پیشی سے استثنیٰ کی درخواست کرتی تھی۔ اس دن عدالت کی کارروائی شروع ہو چکی تھی مگر سابق صدر نہیں پہنچے تھے۔ ان کی ٹیم کو کہا گیا کہ پرویز مشرف سہ پہر لازمی عدالت پہنچیں۔ پولیس کے مطابق اس روز ان کے فارم ہاوس سے ریڈ زون کی نیشنل لائبریری میں قائم خصوصی عدالت تک آنے والے راستے پر ایک ہزار کے قریب پولیس اہلکار تعینات کیے گئے تھے۔ عدالت کے باہر پولیس اور رینجرز کی بھاری نفری تھی، جیمرز لگے تھے اور سخت تلاشی لی جا رہی تھی۔ اسی دوران چک شہزاد میں موجود میڈیا ٹیم نے اطلاع دی کہ پرویز مشرف کا قافلہ ان کے فارم ہاؤس سے نکل کر عدالت کے لیے روانہ ہو گیا ہے۔ پھر خبر ملی کہ پرویز مشرف کا قافلہ عدالت کے بجائے اسلام آباد سے راولپنڈی جانے والی ایکسپریس وے پر چل پڑا ہے۔ آخرکار انھیں راولپنڈی کے فوجی ہسپتال آرمڈ فورسز انسٹی ٹیوٹ آف کارڈیولوجی منتقل کر دیا گیا تھا۔ جہاں فوج نے خود سکیورٹی کی ذمہ داری سنبھال لی تھی۔ ان دنوں جنرل (ر) پرویز مشرف پر قائم مقدمات پر فوجی حلقوں میں شدید تحفظات تھے۔ فوج میں یہ غصہ بھی تھا کہ سابق آرمی چیف جنرل اشفاق پرویز کیانی نے ان پر مقدمات قائم ہونے سے روکنے کے لیے اپنا اثر و رسوخ استعمال نہیں کیا تھا۔ لیکن اب ریٹائرڈ اور حاضر سروس فوجی یہ توقع کر رہے تھے کہ اس وقت کے آرمی چیف جنرل راحیل شریف اپنے سابق فوجی سربراہ کو کچھ ریلیف ضرور دیں گے۔ اور پھر یہ سب نے دیکھا کہ راحیل شریف نے جنرل )ر) پرویز مشرف کو ملک سے باہر بھیجنے میں اہم کردار ادا کیا۔ خیال رہے کہ سابق آرمی چیف جنرل راحیل شریف کے بھائی میجر شبیر شریف، فوجی صدر پرویز مشرف کے کورس میٹ تھے۔ شبیر شریف کو بعد میں پاکستانی فوج کا اعلیٰ ترین اعزاز نشان حیدر دیا گیا تھا۔  بعد ازاں جنرل (ر) پرویز مشرف نے ایک انٹرویو میں کہا تھا کہ جنرل راحیل شریف نے ملک سے باہر جانے میں ان کی مدد کی تھی۔ انھوں نے کچھ ان الفاظ میں جنرل راحیل شریف کا شکریہ ادا کیا تھاۓ۔ ’اس مدد کے لیے میں ان کا شکرگزار ہوں۔ میں ان کا باس رہا ہوں، میں فوج کا سربراہ رہا ہوں انھوں نے مدد کی کیونکہ سیاسی مقدمات ہیں۔‘ انھوں نے اسی انٹرویو میں یہ بھی کہا کہ جنرل راحیل شریف نے ان ڈائریکٹ (بلاواسطہ) کردار ادا کرتے ہوئے ’حکومت کا وہ دباؤ ختم کیا جو وہ پس پردہ عدلیہ پر ڈال رہی تھی۔‘ فوج کا بطور ادارہ جنرل ( ر) پرویز مشرف کا ساتھ دینے کا یہ کردار بعد میں جنرل قمر جاوید باجوہ کے چیف بننے پر بھی جاری رہا۔ یہاں تک کہ فوج کی جانب سے سخت بیان تب سامنے آیا جب خصوصی عدالت نے پرویز مشرف کے خلاف غداری کے مقدمے میں سزا سنائی۔ بعد ازاں لاہور ہائی کورٹ نے خصوصی عدالت کے قیام کو ہی غیر آئینی قرار دے کر یہ فیصلہ معطل کر دیا تھا۔ اب ایک بار پھر آرمی چیف جنرل قمر جاوید باجوہ دبئی پہنچے اور انھوں نے سابق صدر پرویز مشرف کی عیادت کی ہے۔ جنرل قمر جاوید باجوہ نے یہ ملاقات اپنے سعودی عرب کے سرکاری دورے سے قبل گذشتہ ہفتے کی ہے۔ ذرائع کے مطابق اس ملاقات میں ڈاکٹرز کی ایک ٹیم بھی موجود تھی جنھوں نے پرویز مشرف کا چیک اپ کیا۔ اس ملاقات کو ان کی وطن واپسی کی ایک کوشش کے طور پر بھی دیکھا جا رہا ہے۔  سوشل میڈیا پر ملاقات سے متعلق تبصرے اس ملاقات سے متعلق سوشل میڈیا پر بھی بات چیت کی جا رہی ہے۔ کہیں اس عیادت کو ایک ایسا پیغام قرار دیا جا رہا ہے جو واضح کرے کہ فوج اور فوجی قیادت سابق فوجی صدر کے ساتھ کھڑی ہے۔ تو دوسری طرف اس دورے پر تنقید کی جا رہی ہے اور یہ پوچھا جا رہا ہے کہ کیا عوام کے ٹیکس کے پیسوں پر ایسا دورہ کرنا درست ہے؟  یہ بھی سوال کیا جا رہا ہے کہ کیا فوجی قیادت کو یہ زیب دیتا ہے کہ وہ ایک فوجی آمر اور آئین توڑنے والے 'متنازع سربراہ کی کھل کر حمایت کریں؟' واضح رہے کہ ڈی جی آئی ایس پی آر نے نجی ٹی وی کو انٹرویو دیتے ہوئے کہا تھا کہ 'فوجی قیادت چاہتی ہے کہ پرویز مشرف کو پاکستان واپس لایا جائے'، انھوں نے یہ بھی تصدیق کی تھی پرویز مشرف کے اہلخانہ سے اس سلسلے میں رابطہ کیا گیا ہے اور انہیں تمام سہولیات فراہم کرنے کی یقین دہانی کرائی گئی ہے۔  دوسری جانب سابق وزیراعظم نواز شریف نے بھی سوشل میڈیا پر ایک بیان میں پرویز مشرف کی واپسی پر انھیں تعاون فراہم کرنے کا کہا۔  تاہم جنرل (ر) پرویز مشرف کے اہلخانہ نے فی الحال ان کی واپسی کو مشکل قرار دیا ہے۔ انہی سوالوں کے لیے بی بی سی نے لیفٹینٹ جنرل (ر) شفاعت اللہ شاہ سے بات کی جو جنرل (ر) پرویز مشرف کی صدارت کے دوران دو سال ان کے ملٹری سیکرٹری رہے تھے۔  وہ کہتے ہیں کہ 'فوج میں حاضر سروس اور ریٹائرڈ افراد کے درمیان مضبوط رشتے کی بنیاد جذبہ یگانگت اور باہمی رفاقت ہے۔ فوج میں کمیشن حاصل کرتے وقت ایک افسر جو حلف اٹھاتا ہے اس کی کوئی مدت میعاد نہیں ہے۔ اسی لیے جنرل قمر جاوید باجوہ کو پرویز مشرف سے ملنا اور ان کی عیادت کرنا فوج کے اندر ایک بہت مثبت پیغام ہے۔ اس کی وجہ یہ ہے کہ پرویز مشرف کو فوج میں نہایت عزت و احترام کے ساتھ دیکھا جاتا ہے چاہے موجودہ فوجی قیادت نے ان کے زیرِکمان سرو کیا ہو یا نہ کیا ہو۔'  خیال رہے کہ جنرل قمر جاوید باجوہ اس وقت بریگیڈئر کے رینک میں سروس میں تھے جب فوجی صدر پرویز مشرف نے بطور آرمی چیف عہدہ چھوڑا۔  لیفٹیننٹ جنرل (ر) شفاعت اللہ شاہ کہتے ہیں کہ اس ملاقات کے سیاسی اور سفارتی فائدے دیکھے جا رہے ہیں۔  'سیاسی طور پر مسلم لیگ ن اس موقع کو استعمال کرتے ہوئے خود نواز شریف کی واپسی کی راہ ہموار کر سکتی ہے۔ جبکہ امکان ہے کہ پیپلز پارٹی بھی پرویز مشرف کی واپسی کے فوجی قیادت کے فیصلے کی حمایت کرے گی تاکہ آصف علی زرداری سے متعلق کچھ ریلیف مل سکے۔'  تاہم وہ یہ بھی کہتے ہیں کہ فوج 'بےشک یہ کہتی رہے کہ وہ غیرسیاسی ہے، ایسا ممکن نہیں ہے۔  پاکستان میں فوج پہلے غیرسیاسی ہوئی ہے نہ ہی اب ہو گی۔ اب تو ایسا بالکل نہیں ہے۔ دوسرا فوج میں روایت ہے کہ نہ صرف اپنے حاضر سروس بلکہ ریٹائرڈ افسران کے ساتھ تعلق قائم رکھا جاتا ہے اور انہیں تنہا نہیں چھوڑا جاتا۔ اگرچہ حالیہ کچھ عرصے میں اس تعلق میں کمی آئی ہے جو کہ خود ادارے کے لیے بھی نقصان دہ ہے، مگر ماضی میں ریٹائر ہونے والے افراد سے ایک تسلسل کے ساتھ رابطہ رکھا جاتا تھا۔' وہ کہتے ہیں کہ فوج یہ سمجھتی ہے کہ پرویز مشرف کے خلاف بننے والے مقدمات سیاسی نوعیت کے تھے اور وہ نہیں بننے چاہیے تھے۔  لیکن مسلم لیگ (ن) سینیئر تجزیہ کار اور سینیٹر عرفان صدیقی کی رائے قدرے مختلف ہے۔  بی بی سی سے بات کرتے ہوئے انھوں نے کہا کہ `یہ روایت بالعموم رہی ہے ایک ادارے کے طور پر۔ فوج ایک انسٹی ٹیوشن کے طور پر سوچتی ہے اور سمجھتی ہے کہ ان کے سربراہان اب بھی ان کی نمائندگی کرتے ہیں اور اگر ان کے ساتھ کوئی غیرقانونی سرگرمی یا جرائم جڑے ہیں، تب بھی ان کا رشتہ ادارے سے قائم ہے۔' مزید پڑھیے  پرویز مشرف کی موت کی افواہ کیسے پھیلی اور وہ کس بیماری میں مبتلا ہیں؟ وہ کون سی دوائی ہے جو پرویز مشرف کو پاکستان میں نہیں مل سکتی؟ ’پرویز مشرف کو معاف کرنے کا حق شریف خاندان کے پاس نہیں‘ پرویز مشرف کون ہیں؟ انھوں نے کہا کہ اب تک صرف سکندر مرزا وہ واحد فوجی تھے جن کی میت پاکستان آنے کی اجازت نہیں دی گئی تھی۔  وہ کہتے ہیں کہ `جب اس طرح کی شخصیات کا دفاع ادارہ کرتا ہے ان کو تو فائدہ ہو جاتا ہے لیکن ادارے کو یہ ضرور سوچنا چاہیے کہ اس فیصلے کا کیا ان کی ساکھ کو بھی کوئی فائدہ پہنچے گا۔' انھوں نے کہا کہ ایسی کوئی مثال نہیں کہ آئین کی پاسداری نہ کرنے والے فوجی سربراہ کو پروٹوکول نہ دیا گیا ہو۔  ’جنرل ضیاالحق کا نمازجنازہ شاید اب تک کا سب سے بڑا تھا، جنرل ایوب کی میت قومی پرچم میں لپیٹی گئی تھی اور صدر یحییٰ خان کا جنازہ بھی مکمل آنرز کے ساتھ ادا کیا گیا تھا۔ تو ایسی کوئی مثال نہیں کہ فوجی سربراہ کے اعزاز میں کوئی فرق آیا ہو۔ یہ ایک سوالیہ نشان ہے اور فوج میں اب جب جمہوری فکر پروان چڑھ رہی ہے تو ادارے کو اس ضمن میں بھی سوچنا چاہیے۔‘ پرویز مشرف پاکستان واپس آئیں گے یا نہیں، اس کا فیصلہ تو ان کے خاندان نے ابھی کرنا ہے مگر ایسا لگتا ہے کہ اس معاملے پر چہ مگوئیاں جاری رہیں گی اور اس ضمن میں ہونے والی کوئی بھی پیش رفت سوشل میڈیا پر ٹرینڈز کا باعث بنتی رہے گی۔ مسلح افواج سے ریٹائر ہونے والے افسران سے ایک جملہ اکثر سننے کو ملتا ہے کہ ’آپ ہمیں فوج سے تو نکال سکتے ہیں، مگر ہم اپنے اندر سے فوج کو نہیں نکال سکتے نہ ہم فوج کو چھوڑ سکتے ہیں۔‘ کم از کم جنرل پرویز مشرف کی حد تک کہہ سکتے ہیں کہ فوج خود بھی انہیں چھوڑنا نہیں چاہتی۔ 
9,pakistan,سیاست، نیوٹریلٹی اور سکیورٹی پرنٹنگ پریس: وسعت اللہ خان کا کالم,اگر گجرات کے چوہدری (پنجاب کے سئید برادران) بھی آپس میں گتھم گتھا ہو گئے ہیں تو اس کا مطلب ہے کہ ’گل زیادہ ہی ودھ گئی اے مختاریا۔‘ اگر سابق لاٹھی ٹیک جرنیل بھی اپنے اپنے ڈرائنگ رومز سے باہر آ کر حاضر سروس جرنیلی حکمتِ عملی پر تھڑے بازی کر رہے ہیں تو اس کا مطلب ہے کہ سب اچھا نہیں ہے۔ مگر محض باتوں یا بیانات کے بل پر تو خلیج کی ٹھیک ٹھیک گہرائی نہیں ماپی جا سکتی۔ عمران خان غیر ملکی سازش، امپورٹڈ حکومت اور نیوٹریلٹی کو گالی بنانے والا جو منجن پچھلے ڈھائی ماہ سے بیچ رہے ہیں اس کے گاہک دراصل کتنے ووٹر ہیں؟  یا شہبازی حکومت نے معیشت کی طویل المیعاد بہتری کے نام پر آئی ایم ایف کا تیار کردہ جو جمال گوٹا عام آدمی کو پلایا ہے۔ اس سے کس قدر اقتصادی افاقہ ہو گا یا پھر چار سے چھ ماہ بعد قرضئی مارفین کے ایک اور امپورٹڈ انجکشن کی ضرورت پڑے گی؟  اس سب کا جزوی اندازہ اگلے ڈیڑھ ماہ میں ہو جانا چاہیے جب پنجاب اسمبلی کی 20 خالی سیٹوں پر ضمنی انتخاب کے نتائج سامنے آئیں گے اور  خیبر پختونخوا اور بلوچستان کے بلدیاتی نتائج واضح ہونے کے بعد آج سے سندھ میں اور اگلے ماہ پنجاب میں ہونے والے بلدیاتی انتخابات کے نتائج واضح ہوں گے۔ یہ الگ بات کہ بلدیاتی اداروں کو سیاسی جماعتیں ہمیشہ اپنی سوکن سمجھتی آئی ہیں اور تب تک نچلی سطح پر روکھی سوکھی جمہوریت بانٹنے سے بھی کتراتی ہیں جب تک اعلٰی عدلیہ سر پر جوتا نہ لہرانے لگے۔ چونکہ صوبائی اسمبلیوں پر سیاسی تنظیموں کا ہی غلبہ ہوتا ہے لہٰذا صوبائی اسمبلیاں پورا زور لگا دیتی ہیں کہ بلدیاتی سوکنیں اختیاراتی پلاؤ میں شریک کی ضد پر قائم رہنے کے بجائے پھینکی ہوئی چند ہڈیوں پر راضی ہو جائیں۔ اس دوران عمران خان کو کسی نے صحیح مشورہ دیا ہے کہ مون سون گزرنے کے بعد جب مطلع قدرے صاف ہو جائے اور موجودہ ملی جلی سرکار کی معاشی پالیسیوں کے ددوڑے عوام کی کھال پر ابھرنے شروع ہوں، تب تک ایکسیلریٹر پر پاؤں ہلکا رکھیں۔ چنانچہ عمران خان کا احتجاجی ٹرک فی الحال 140 کلومیٹر فی گھنٹہ کے ابتدائی جوش سے گزر کے 60 کلومیٹر فی گھنٹہ پر آ گیا ہے۔ میچ کے شروع میں پورا زور لگا کے تھکنے کے بجائے آخری 10 اوورز میں پاور پلے کتنا مفید ہوتا ہے؟ یہ بات عمران خان کو عمران خان سے بہتر کون بتا سکتا ہے۔ رہی بات کہ نیوٹرلز اب کیا سوچ رہے ہیں۔ اگر کچھ سوچ رہے ہیں تو اس سوچ میں غیر جانبداریت اور عملیت پسندی کی مقدار کس تناسب سے ہے۔ اس کا اندازہ بھی ستمبر سے ہونا شروع ہو جائے گا۔ بہت سے وہمی تجزیہ باز اب بھی سمجھ رہے ہیں کہ شیر اپنا نام خرگوش رکھ لے تب بھی جنگل کے دیگر جانور اس سے بے تکلفی برتنے کا رسک نہیں لیتے۔ ممکن ہے قومی سیاست میں ہر ممکن  غیرجانبداری برتی جا رہی ہو کیونکہ پاکستان اس وقت جس معاشی عذاب سے گزر رہا ہے اس کے ہوتے کوئی مہم جوئی یا نیا تجربہ مسائل کی اوجھڑی اپنے ہی گلے میں ڈالنے جیسا ہے۔ تجربے بازی بھرے پیٹ پر ہی سجتی ہے۔ ایسے مواقع پر سیاسی حکومتیں ہی بہترین ڈھال ثابت ہوتی ہیں اور بادشاہ گروں کے لیے کسی نڈھال حکومت سے بہتر ڈھال ممکن نہیں۔ مگر یہ نیوٹریلٹی یکطرفہ خیرسگالی نہیں۔ اس کے بدلے سیاسی حکومتیں بھی ان معاملات میں مسلسل نیوٹرل رہتی ہیں جن کا تعلق براہِ راست سکیورٹی آپریٹس کی دکھتی رگ سے ہو۔ وسعت اللہ خان کے دیگر کالم وسعت اللہ خان کا کالم: عوام کمر کس لیں تا کہ ہم پہلے سے زیادہ ’چس‘ لیں وسعت اللہ خان کا کالم بات سے بات: یہ کون ہیں، کہاں سے اترے ہیں؟  آخری پاجامہ اور داتا صاحب کا لنگر! وسعت اللہ خان کا کالم ’بات سے بات:‘ حیاتِ مقصود چپراسی (ایک مطالعہ)  مثلاً حالیہ دنوں میں جبری لاپتگی کی تازہ لہر ابھری ہے۔ جن گستاخیوں پر عام لوگوں کو اٹھایا جا رہا ہے اگر اسے معیار مان لیا جائے تب تو تحریکِ انصاف سالم اور آدھی مسلم لیگ (ن) اب تک لاپتہ ہو جانی چاہیے تھی۔ مگر کمہار پر بس نہ چلنے کا یہ مطلب تو نہیں کہ گدھے کے کان بھی نہ اینٹھے جائیں۔ کوئی بھی پالیسی مسلسل اپنانے  کے باوجود خاطر خوا نتائج نہ نکلیں تو پھر عوام الناس بھی اس پالیسی کو  زندگی کے دیگر تلخ معمولات کے طور پر دیکھنے لگتے ہیں۔ یہی کچھ جبری لاپتگی کی پالیسی کے ساتھ بھی ہو رہا ہے۔ اس کا مسلسل اور بے مہار استعمال چیخ چیخ کر کہہ رہا ہے کہ عدلیہ کے موثر ہونے پر صرف عوام ہی سوالیہ نشان نہیں بلکہ ریاستی و حساس اداروں نے بھی نظامِ انصاف کو جوتے کی نوک پر رکھا ہوا ہے۔ یعنی مملکت کا ایک ستون دوسرے ستون کو بے توقیر کر کے سمجھ رہا ہے گویا وہ  کوئی بہت بڑی قومی خدمت کر رہا ہے۔ عدم تحفظ سے احساسِ تحفظ پیدا کرنے کی متواتر کوششیں سوائے جھنجھلاہٹ دو چند کرنے کے کوئی نتیجہ پیدا نہیں کر سکتیں۔ مگر یہ دلیل وہاں کون سنے گا جہاں حب الوطنی کا سرٹیفکیٹ چھاپنے کے جملہ حقوق بھی سکیورٹی پرنٹنگ پریس کے پاس ہوں۔
10,pakistan,سافٹ ویئر اپ ڈیٹڈ: آمنہ مفتی کا کالم,انسان یوں تو اشرف المخلوقات ہے لیکن جیسے پطرس فرما گئے کہ ’ایک تو کتا اور پھر بکری کی جسامت کا۔ گویا بہت ہی کتا۔‘ اسی طرح کچھ انسان کچھ زیادہ ہی ’اشرف المخلوقات‘ ہو جاتے ہیں۔ یہ شرف انھیں کن وجوہ کی بنا پر حاصل ہوتا ہے، یہ تو ایک لمبی بحث ہے۔ لیکن جب وہ اس شرف سے باریاب ہو جاتے ہیں تو وہ ’حساس‘ بھی ہو جاتے ہیں۔ اب اشرف المخلوقات کا ایسا گروہ جو حساس بھی ہو، اس کے بارے میں بات کرتے ہوئے عام انسان کو خوب سوچنا سمجھنا چاہیے۔ مسئلہ یہ ہے کہ عام انسان پہلے ہی عقل سے عاری ہوتے ہیں۔ اس پہ جب ان کو خود سے اعلی و بالا لوگوں کے بارے میں لکھنے کا شوق چراتا ہے تو اپنی کور چشمی اور کم علمی کے باعث اکثر اڑنگ بڑنگ ہانک جاتے ہیں۔  کبھی افواہیں اُڑاتے ہیں اور کبھی لوگوں کو گمراہ کرنے کے لیے غلط نظریات کا پرچار کرتے ہیں۔ ان لوگوں کی حرکات و سکنات پہ غور کریں تو معلوم ہو گا کہ یہ احساس کمتری کے مارے وہ لوگ ہیں جنھیں کسی دوسرے کے سماجی معیار سے سخت جلن ہوتی ہے۔  ایسے لوگ پھٹیچر حلیوں میں، چیختے چلاتے، سخت الفاظ میں لکھتے پائے جاتے ہیں۔ انھیں دیکھ کر یہ بھی خیال آتا ہے کہ بھائی اگر تم اتنے ہی سیانے تھے تو چار پیسے کما کے ڈھنگ کے کپڑے، گاڑی، مکان اور مناسب خوراک کا بندوبست کیوں نہیں کر لیتے۔ کیوں دوسروں کی روزی روٹی کے پیچھے پڑے رہتے ہو؟ کیا کیا جائے، ان عاقبت نا اندیشوں کو نہ تو سوائے بولنے، بکنے اور لکھنے کے کوئی کام ہی آتا ہے اور نہ ہی کسی دوسرے کی ترقی یہ برداشت کر سکتے ہیں۔ ہر حکومت کے خلاف چلانا، ہر طاقتور کو دیکھ کے دانت پیسنا اور بے وجہ ہی صدیوں سے رائج سماجی رسموں پہ بڑبڑانا ان کی عادت ثانیہ بن چکی ہے۔ ان میں سے کچھ لوگوں کے رویے سے لگتا ہے کہ یہ باقاعدہ نفسیاتی مریض ہیں۔ اتنا غصہ اور اتنی بغاوت؟ آخر کوئی بھی شخص سالہا سال خود سے کہیں طاقتور لوگوں اور پورے معاشرے پہ اس قدر ناراض کیسے ہو سکتا ہے جبکہ اس کے اختیار میں سوائے چند الفاظ کے کچھ نہ ہو؟ تب ہمارے ذہن میں یہ بات بھی آتی ہے کہ لازمی یہ شخص کسی اور کے ایجنڈے پہ کام کر رہا ہے مگر ذرا قریب سے دیکھنے پہ اندازہ ہوتا ہے کہ جن کے ایجنڈے پہ کام کیا جا رہا ہے وہ بھی موصوف یا موصوفہ کو کچھ خاص منھ نہیں لگاتے۔ اسی لیے ان کے حالات اپنے آقاؤں کی اتنی خدمت کے بعد بھی نہیں بدلتے۔ وہ روٹی کے ان ہی چار الفاظ کی خاطر قلم گھستے اور دل جلاتے رہتے ہیں۔  ان معدودے چند دل جلوں کے حالات کا مفصل جائزہ لینے اور بہت غور و خوض کے بعد اشرف المخلوقات نے یہ فیصلہ کیا کہ گو یہ انسان ہیں لیکن دماغ تو بہر حال ایک پیچیدہ کمپیوٹر سے مشابہ ہی ہے تو جس طرح کمپیوٹر کا سافٹ ویئر اپ ڈیٹ کیا جاتا ہے، ان کی ڈھبریاں بھی ٹائٹ کی جا سکتی ہیں۔ ڈھبری ٹائٹ کرنے کا یہ عمل سالہا سال سے رائج ہے۔ اچھے وقتوں میں ایسے لوگوں کو اندھیرے سویرے کمبل ڈال کے ایسی پھینٹی چڑھائی جاتی تھی جسے اب بھی ’گیدڑ کٹ‘ کے نام سے یاد کیا جاتا ہے۔  آمنہ مفتی کے دیگر کالم پڑھیے ہمارا نہیں، آپ کا برا وقت آنے والا ہے سیاست، غریب کی جورو اچھا شوہر کیسے بنیں زیادہ تین پانچ کرنے والوں کو ایسی جگہوں پر غائب کر دیا جاتا تھا جہاں سے ان کی خبر کبھی نہیں آتی تھی۔ یہ طریقے اب بھی رائج ہیں خاص کر ’گیدڑ کٹ‘۔ مگر نیا اور سب سے مقبول طریقہ سافٹ ویئر اپ ڈیٹ کرنا ہے۔ کچھ لوگ اسے برین واشنگ سے ملانے کی غلطی کرتے ہیں۔  سافٹ ویئر اپ ڈیٹ ہونے اور برین واشنگ میں زمین آسمان کا فرق ہے۔ ابھی کل ہی ایک صاحب کو دیکھا جن کا سافٹ ویئر تازہ تازہ اپ ڈیٹ ہوا تھا۔چہرے پہ نور تھا اور آنکھوں میں ایک خواب ناک سی کیفیت۔  بار بار پسینہ پونچھ رہے تھے اور بتا رہے تھے کہ اس دور میں انسان کو اپنے کام سے کام رکھنا چاہیے اور ایسی کوئی بات نہیں کرنی چاہیے جس سے گھر والوں کو نقصان پہنچے یا ملازمت جانے کا خطرہ ہو۔  تو صاحبان! اپنے اردگرد دیکھیے۔ اچانک غائب ہو کے واپس آنے والے، بہت بولنے والے جو اب بالکل خاموش رہتے ہیں، انسانی حقوق کی بات کرنے والے جو اب صرف اپنے زندہ رہنے کی فکر میں ہیں، کاٹ دار جملے لکھتے لکھتے اچانک عشقیہ نظمیں لکھنے اور سیر و سیاحت کا ذکر کرنے والے، گمشدہ لوگوں کے لیے بولنے والے جو اب سوائے روسی ناولوں کے ترجموں پہ بات کرتے ہیں، ان لوگوں پہ کیا گزری؟  ہماری ایک دوست نے کہا کہ اب خوف ہماری جیب میں ڈال دیا گیا ہے۔ خوف جیب ہی میں نہیں جسم کے ریشے ریشے میں سرایت کر گیا ہے۔ بین کی جانے والی کتابیں، رد کیے جانے والے کالم، سینسر شدہ فلمیں اور وہ لوگ جنھیں سچ کہنے کی پاداش میں ادبی کانفرنسوں میں مدعو ہونے کے باوجود آنے سے منع کر دیا جاتا ہے، ان سب کو غور سے دیکھیے۔  یہ چہرے نایاب ہوتے جا رہے ہیں، یہ آوازیں معدوم ہوتی جا رہی ہیں۔ یہ لہجے ناپید ہو رہے ہیں، ان کے لفظوں کی کھنک اور ان کے جملوں کی کاٹ ایسے غائب ہو جائے گی جیسے سرکش قوموں کے علاقوں میں بہتے میٹھے پانی کی چشمے غائب ہو جاتے ہیں۔  تب بڑا سناٹا ہو گا اتنا سناٹا کہ کانوں کے پردے پھٹ جائیں گے مگر تب کہیں سے بھی، کوئی بھی آواز نہیں ابھرے گی کیونکہ سب کے سافٹ ویئر خودبخود اپ ڈیٹ ہو جائیں گے۔ 
11,pakistan,توہین مذہب پر سزائے موت: ’میرا بھائی 2016 سے اپنے مکمل حواس میں نہیں‘,پاکستان کے زیرِ انتظام کشمیر کی ایک عدالت نے توہین مذہب کے الزام میں ایک شخص کو سزائے موت سنائی ہے تاہم اس کے بھائیوں کا دعویٰ ہے کہ وہ ذہنی مرض میں مبتلا ہے اور وہ اس کے خلاف ہائی کورٹ میں اپیل کریں گے۔   تفصیلات کے مطابق ضلع باغ کے علاقے دھیرکوٹ میں قائم ایڈیشنل ضلعی فوجداری عدالت نے سنیچر کو اپنی نوعیت کے پہلے فیصلے میں محمد شفیق خان کو سزائے موت کا حکم سنایا ہے۔ فیصلے میں کہا گیا ہے کہ محمد شفیق خان پر توہین مذہب کی دفعہ 295 سی (پیغمبرِ اسلام کی شان میں کسی بھی قسم کی گستاخی) کے تحت درج مقدمہ میں الزام ثابت ہونے پر سزائے موت اور 10 لاکھ روپے جرمانہ کی سزا سنائی جاتی ہے۔ جرمانے کی عدم ادائیگی کی صورت میں مجرم ایک سال قید کی سزا بھگتے گا۔  تھانہ دھیرکوٹ میں 18 مئی 2020 کو درج مقدمہ نمبر 236/20 میں کہا گیا کہ ملزم (شفیق) نے ’کھلم کھلا نعوذ بااللہ اپنے آپ کو نبی پاک (پیغمبر اسلام) کی ذات سے منسوب کیا ہے۔ اپنی آئی ڈی سے اس عبارت کو سوشل میڈیا پر وائرل کیا۔‘ ان پر الزام عائد کیا گیا کہ انھوں نے ’نبی کی شان میں گستاخی کی۔‘  درج مقدمہ میں کہا گیا ہے کہ مجرم نے سوشل میڈیا پر اپنی پوسٹ میں دعویٰ کیا کہ اس پر ’وحی‘ آئی تھی۔  ’بھائی شیزوفرینیا کے مرض میں مبتلا ہے‘ سزائے موت پانے والے قیدی کے بھائی محمد رفیق خان کے مطابق وہ اس فیصلے کے خلاف کشمیر ہائی کورٹ میں اپیل دائر کریں گے کیونکہ ان کا بھائی شیزوفرینیا کے مرض میں مبتلا ہے۔  وہ بتاتے ہیں کہ ’مقدمہ درج ہونے سے قبل ہی اس کا علاج چل رہا تھا۔ تمام تر میڈیکل رپورٹس کے باوجود ان پر درج مقدمہ دباؤ کا نتیجہ ہے۔‘  رفیق کا کہنا ہے کہ ’میرا بھائی صرف میٹرک پاس ہے۔ اس کے تین کم عمر بچے ہیں۔ یہ سعودی عرب، سوڈان اور پاکستان میں محنت مزدوری کرتا رہا۔ اس کا سعودی عرب میں علاج چلتا رہا تھا۔ اسی بنا پر کسی بھی جگہ کوئی ملازمت بھی نہیں کرسکا ہے۔‘ یہ بھی پڑھیے ’مجھے تعویز نہیں بلکہ علاج کی ضرورت ہے‘ کیا ذہنی بیماری کو سزا سے بچنے کے لیے استعمال کیا جاتا ہے؟ پاکستان میں مشتعل ہجوم آخر قانون ہاتھ میں کیوں لیتا ہے؟ ذہنی صحت کے علاج کا شعبہ پاکستان میں کن مسائل کا شکار ہے؟ شفیق کے ایک اور بھائی راجہ محمد ضمیر کہتے ہیں کہ ’میرا بھائی 2016 سے اپنے مکمل حواس میں نہیں ہے۔ اس کا ہم مختلف ہسپتالوں اور ڈاکٹروں سے علاج کروا رہے ہیں۔ اس کو علاج کے لیے کراچی تک لے کر گئے۔ مکمل ریکارڈ دستیاب ہے۔ اس مقدمہ کے درج ہونے سے پہلے بھی  علاج چل رہا تھا۔ وہ اسلام آباد کے ہسپتال میں داخل تھا۔‘ ان کا کہنا تھا کہ بھائی کی گرفتاری بھی ہسپتال سے دوران علاج ہوئی۔ ’جو کچھ کہا گیا ہم اسے سپورٹ نہیں کرتے مگر یہ ضرور کہتے ہیں کہ خدارا اس کی دماغی حالت کا تو اندازہ کریں۔ اس کو تو اپنا کوئی ہوش نہیں ہوتا کہ وہ کیا کر رہا ہے اور کیا کہہ رہا ہے۔‘ شفیق کے وکیل راجہ امتیاز خان ایڈووکیٹ کی رائے ہے کہ مقدمے میں عدالت کو مجرم کی دماغی حالت کو مدنظر رکھنا چاہیے تھا۔ ’میڈیکل بورڈ کے اندر بھی کہا گیا کہ ملزم نفیساتی مریض ہے اور اس کو ایک لبمے علاج کی ضرورت ہے۔‘  ان کا کہنا تھا کہ ’دوران ٹرائل استغاثہ کے گواہوں سے جب پوچھا گیا کہ کیا وہ جانتے ہیں کہ شفیق نفیساتی امراض کا شکار ہیں تو انھوں نے کہا کہ ہمیں معلوم نہیں ہے۔‘ قانونی طور پر کسی بھی جرم کے مرتکب شخص کی نفسیاتی اور دماغی صورتحال کو مدنظر رکھا جانا ضروری ہے۔  فروری 2021 کے دوران پاکستان کی سپریم کورٹ نے ذہنی معذور افراد کی سزائے موت روکنے کا فیصلہ کیا تھا۔ اس میں عدالت نے قرار دیا کہ اگر کوئی میڈیکل بورڈ اس بات کی تصدیق کر دے کہ مدعا علیہ جرم اور اس کی سزائے موت کے پیچھے جواز کو سمجھنے سے قاصر ہے، تو سزا پر عملدرآمد روک دیا جائے گا۔
12,pakistan,سٹینفورڈ کے ورکنگ پیپر میں احساس پروگرام کی تعریف مگر اس تحقیق پر اعتراض کیوں؟,پاکستان میں سیاسی ماحول جیسا بھی ہو، برسرِ اقتدار حکمراں عموماً خراب حالات کا بوجھ گذشتہ حکومت پر ڈالتے ہیں جبکہ اپوزیشن کی جماعت اپنے دور کی کامیابیوں کے گن گاتی ہے اور حکومت پر تنقید کرتی دکھائی دیتی ہے۔ تاہم ایک پروگرام جو کچھ ردوبدل کے ساتھ گذشتہ تین حکومتوں اور لگ بھگ 14 برس سے جاری ہے وہ بینظیر انکم سپورٹ پروگرام ہے جس کا کردار تحریکِ انصاف (پی ٹی آئی) کے دورِ حکومت میں 'احساس پروگرام' کے نفاذ کی ایک ایجنسی کے طور پر تھا۔ اس وقت کی اپوزیشن یہ دعویٰ کرتی تھی کہ احساس پروگرام دراصل کوئی نیا پروگرام نہیں بلکہ بینظیرم انکم سپورٹ پروگرام کے نام میں تبدیلی ہے، جس کی پی ٹی آئی کی جانب سے تردید کی جاتی رہی ہے۔ سٹینفورڈ یونیورسٹی کے ایک ذیلی ادارے نے احساس پروگرام پر ایک ورکنگ پیپر شائع کیا ہے جسے گذشتہ دنوں پی ٹی آئی دور میں احساس پروگرام کی سابق چیئرپرسن ڈاکٹر ثانیہ نشتر اور پی ٹی آئی کے آفیشل ٹوئٹر اکاؤنٹ کی جانب سے شیئر کیا گیا۔ انھوں نے دعویٰ کیا کہ احساس پروگرام کی کامیابی کو سٹینفورڈ یونیورسٹی نے بھی مان لیا ہے۔  اس پروگرام کو سنہ 2020 میں کووڈ 19 کے دوران غربت میں گھرے افراد تک کیش امداد فراہم کرنے کے باعث بین الاقوامی اداروں سے پذیرائی ملی تھی اور اسے تجزیہ کاروں کی جانب سے پی ٹی آئی دور کی کامیابیوں میں سے ایک قرار دیا جاتا ہے۔ تاہم اس ورکنگ پیپر کے حوالے سے متعدد دعوے کیے جا چکے ہیں اور اس کی حیثیت پر سوالات اٹھائے جا رہے ہیں جن کے حوالے سے ہم نے احساس پروگرام کی سابق چیئرپرسن ڈاکٹر ثانیہ نشتر سے بات کی ہے۔ ،تصویر کا ذریعہStanford-fsi ورکنگ پیپر کس نے لکھا اور اس میں کیا بتایا گیا؟ یہ ورکنگ پیپر دراصل یونیورسٹی کے فریمین سپوگلی انسٹی ٹیوٹ (ایف ایس آئی) کی جانب سے شائع کیا گیا ہے تاہم اس کے مصنفین کنسلٹنسی فرم ڈیلیوری ایسوسی ایٹسس سے منسلک ہیں۔ اس ورکنگ پیپر کے مصنفین میں اس فرم کے بانی اور چیئرمین سر مائیکل باربر اور فرم سے منسلک مقیط شہزاد شامل ہیں۔ اس کے علاوہ اس کی تصنیف میں رائے شہزاد خان اور سید علی شہریار نے معاونت فراہم کی ہے اور یہ بھی ڈیلوری ایسوسی ایٹس کے ساتھ منسلک ہیں۔ اس لیے یہ کہنا درست ہو گا کہ اس ورکنگ پیپر کو شائع تو سٹینفورڈ نے کیا لیکن دراصل یہ ڈیلیوری ایسوسی ایٹس کی ہی تصنیف ہے۔ اس ورکنگ پیپر میں بتایا گیا ہے کہ 2018 سے (تحریک انصاف کے دور میں) حکومتِ پاکستان کی طرف سے شروع کیے گئے احساس پروگرام نے غربت کے خاتمے کے عالمی پروگرامز میں اپنا نمایاں مقام حاصل کیا ہے۔ اس کے نتائج کے مطابق ’اصلاحات سے احساس (پروگرام) بڑے پیمانے پر اثر انداز ہوسکا، اس کی شفافیت بڑھی اور تبدیلیوں سے کارکردگی میں اضافہ ہوا جبکہ اس سے فائدہ اٹھانے والوں اور پروگرام کی انتظامیہ کے درمیان اعتماد کا رشتہ قائم ہوا۔‘ اس مقالے میں کہا گیا ہے کہ مضبوط اداروں، ڈیٹا اور ٹیکنالوجی کا استعمال اور غربت کے خاتمے کے لیے وسیع شمولیت کی حکمت عملی جیسے اجزا نے احساس پروگرام کو کامیاب بنایا اور یہ بھی لکھا گیا کہ ’عمران خان کی قیادت نے احساس پروگرام کے بلند و بالا سکوپ کی حمایت میں اہم کردار ادا کیا۔‘  خیال رہے کہ ورکنگ پیپر سے مراد ایسا ابتدائی مقالہ ہے جسے پیئر ریویو نہیں کیا گیا، یعنی متعلقہ ماہرین نے اس پر باقاعدہ نظرثانی نہیں کی اور نہ ہی اسے متعلقہ موضوع کے جریدے میں شائع کیا گیا ہے جس سے اس کے مستند ہونے پر سوال اٹھایا جاسکتا ہے۔  ورکنگ پیپر کسی نئی تحقیق کے بارے میں جاننے کے لیے مؤثر ذریعہ ہوتے ہیں تاہم ساکھ میں کمی کے باعث کسی دوسری تحقیق میں اس کا حوالہ کم ہی دیا جاتا ہے۔  کیا ڈیلیوری ایسوسی ایٹس نے احساس پروگرام کے لیے کنسلٹنسی فراہم کی؟  سوشل میڈیا پر یہ دعویٰ بھی کیا جا رہا ہے کہ ڈیلیوری ایسوسی ایٹس نے احساس پروگرام کے لیے کنسلٹنسی فراہم کی ہے، اس لیے اس ورکنگ پیپر کی اہمیت ماند پڑ جاتی ہے۔ یہ دعویٰ کچھ حد تک تو درست ہے۔ ڈیلیوری ایسوسی ایٹس کی ویب سائٹ پر ان کی جانب سے اداروں کو فراہم کی جانے والی کنسلٹنسی کی فہرست موجود ہے جس میں احساس پروگرام کا نام بھی درج ہے۔  اس میں حکومتِ پاکستان واضح طور پر شراکت دار کے طور پر درج ہے اور اس کا مقصد اس سوال کا جواب فراہم کرنا تھا کہ کسی بحران کے دوران سب سے کمزور طبقے کو کس طرح محفوظ رکھا جا سکتا ہے۔  تاہم ڈاکٹر ثانیہ نشتر سے جب اس دعوے کے بارے میں پوچھا گیا تو ان کا کہنا تھا کہ ’ڈیلیوری ایسوسی ایٹس کو حکومتِ پاکستان نے فنڈ نہیں دیے بلکہ ان کی فنڈنگ بل اور ملینڈا گیٹس فاؤنڈیشن کی جانب سے کی گئی تھی تاکہ احساس پروگرام کا آزادانہ جائزہ لیا جا سکے اور احساس ڈیلیوری یونٹ کی بنیاد رکھنے کے لیے تکنیکی معاونت دی جا سکے۔‘ انھوں نے کہا کہ اس لیے ’یہ جائزہ مکمل طور پر آزادانہ ہے۔‘ خیال رہے کہ بل اینڈ ملینڈا گیٹس فاؤنڈیشن کی جانب سے ستمبر 2019 میں احساس پروگرام کے ساتھ ایک ایم او یو پر دستخط کیے گئے تھے جس کے تحت فاؤنڈیشن نے پاکستان میں سنہ 2020 میں 20 کروڑ ڈالر خرچ کرنا تھے۔ کیا اس ورکنگ پیپر کے پاکستانی مصنف پی ٹی آئی حکومت کے ساتھ منسلک رہے ہیں؟ اس حوالے سے ایک دعویٰ یہ بھی کیا جا رہا ہے کہ اس رپورٹ کے پاکستانی مصنف یعنی مقیط شہزاد پی ٹی آئی کی حکومت کے ساتھ منسلک رہے ہیں۔ تاہم ڈاکٹر ثانیہ نشتر اس دعوے کی تردید کرتی ہیں۔ ان کے مطابق 'مقیط شہزاد نے وزیرِ اعلیٰ شہباز شریف کے سپیشل مانیٹرنگ یونٹ کے ساتھ  سنہ 2015-2018 کے دوران کام کیا اور وہ پی ٹی آئی حکومت سے منسلک نہیں رہے۔' مقیط شہزاد کے لنکڈ اِن اکاؤنٹ سے اس بات کی تصدیق ہوتی ہے اور وہ صرف پی ٹی آئی کی حکومت کے پہلے چند ماہ ہی پنجاب حکومت کے ساتھ منسلک رہے تھے۔ اس ورکنگ پیپر کی اہمیت کیا ہے؟ سنہ 2019 میں اراسمس یونیورسٹی کے انٹرنیشنل انسٹیٹیوٹ آف سوشل سٹڈڈیز سے پی ایچ ڈیی کرنے والے ڈاکٹر محمد سلیم کی تحقیق بینظیر انکم سپورٹ پروگرام پر تھی۔ ان کی تحقیق کا موضوع ’اویلیوئیٹنگ اینڈ ٹارگیٹنگ پرفارمنس آف دی بینظیر انکم سپورٹ پروگرام ان پاکستان‘ تھا، یعنی انھوں نے اس وقت کے بینظیر انکم سپورٹ پروگرام کا مکمل جائزہ لیا تھا۔ بی بی سی سے بات کرتے ہوئے انھوں نے کہا کہ ’ایک پیپر کی ’اکیڈیمک ویلیو‘ تب ہوتی ہے جب یہ مخصوص مراحل سے گزرا ہو، اس کے پیئر ریویو ہوئے ہوں، تاہم اس ورکنگ پیپر (جو احساس پروگرام پر لکھا گیا) کے ساتھ ایسا نہیں ہوا۔‘ ’دوسرا اگر آپ کسی پروگرام کی امپیکٹ اویلیوئیشن (یعنی جائزہ) بھی لیتے ہیں تو رگورس امپیکٹ ایوولیوئیشن کی جاتی ہے جس کے اپنے مراحل ہوتے ہیں۔ تاہم اس ورکنگ پیپر کو یہ بھی قرار نہیں دیا جا سکتا۔ یہ ان کی اپنی رائے ہے، اور یہ تحقیق کے پیچیدہ مراحل سے نہیں گزرا۔‘ تاہم ان کا کہنا تھا کہ ’اس ورکنگ پیپر کی اہمیت سے قطع نظر یہ ایک کامیاب پروگرام ہے جسے پاکستان پیپلز پارٹی سے لے کر پاکستان تحریکِ انصاف تک تمام جماعتوں کی جانب سے آگے بڑھایا گیا ہے اور وسیع کیا گیا، جو خوش آئند ہے۔‘ محمد سلیم کا کہنا تھا کہ ’پاکستان تحریکِ انصاف کو یہ کریڈٹ جاتا ہے کہ انھوں نے اس پروگرام کو ایک ڈویژن کی چھتری فراہم کر دی اور اب یہ وزارتِ تخفیفِ غربت و سماجی تحفظ تلے کام کر رہا ہے۔‘ اس کے علاوہ کووڈ 19 کے دوران لوگوں میں کیش تقسیم کرنے کے پروگرام کو خاصی پذیرائی ملی تھی جس کا ذکر ورلڈ بینک کی جانب سے ایک تحقیق میں کیا گیا ہے۔ اسی طرح انٹرنیشنل پالیسی سینٹر فار انکلوسو گروتھ کی ایک رپورٹ (What's next for social protection in light of COVID-19: country responses) میں بھی احساس پروگرام کا کووڈ 19 کے دوران غریب عوام کو فراہم کردہ ریلیف کا ذکر کیا گیا ہے۔  بینظیر انکم سپورٹ پروگرام متنازع کیوں ہوا؟ بینظیر انکم سپورٹ پروگرام دراصل پاکستان پیپلز پارٹی کے منشور میں شامل تھا اور اس کا آغاز جولائی 2008 میں کیا گیا تھا جبکہ سنہ 2010 میں ایک ایکٹ کی صورت میں اسے پارلیمان میں متعارف کروایا گیا تھا۔  آغاز میں 34 ارب روپے سے شروع ہونے والا منصوبہ آہستہ آہستہ مالی اور جغرافیائی حجم میں وسیع ہوتا چلا گیا۔ اس سال کے بجٹ کے لیے بینظیر انکم سپورٹ پروگرام میں 364 ارب روپے تجویز کیے گئے ہیں جو گذشتہ مالی سال میں مختص کی گئی رقم میں 114 ارب روپے کا اضافہ ہے۔ جب پاکستان مسلم لیگ ن کی حکومت آئی تو انھوں نے کوشش کی کہ اس کا نام تبدیل کر کے بینظیر انکم سپورٹ پروگرام سے نیشنل انکم سپورٹ پروگرام رکھا جائے۔ تاہم کیونکہ ایسا کرنے کے لیے کچھ آئینی مسائل درپیش تھے اور اس پر پیپلز پارٹی کی جانب سے احتجاج بھی کیا گیا تھا، اس لیے ایسا کرنے سے اجتناب کیا گیا۔ محمد سلیم کے مطابق جب پاکستان تحریکِ انصاف کی حکومت آئی تو اس کا نام باضابطہ طور پر تو تبدیل نہیں ہوا لیکن اسے ’غیر رسمی طور پر تبدیل کر کے احساس پروگرام رکھ دیا گیا، جس میں مزید منصوبے بھی شامل کیے گئے۔‘ یہ بھی پڑھیے امداد کے لیے فنگر پرنٹ ضروری مگر انگلیوں کے نشان ہی مٹ چکے ہوں تو کہاں جائیں؟ دو ہزار روپے کی سبسڈی: ’امیر طبقے سے زیادہ ٹیکس لینا ہو گا ورنہ یہ رعایت ختم کرنا پڑے گی‘ وزرا کی قابلیت زیر بحث: کیا وزارت چلانے کے لیے متعلقہ ڈگری ضروری ہے؟ پنجاب کے ’پڑھے لکھے چور‘ فنگر پرنٹس کیوں چرا رہے تھے؟ ڈاکٹر ثانیہ نشتر اس بات سے اختلاف کرتی ہیں اور وہ کہتی ہیں ’بینظیر انکم سپورٹ پروگرام اپنی جگہ موجود رہا اور یہ احساس پروگرام کی امپلیمینٹنگ (نفاذ کرنے والی) ایجنسی کے طور پر کام کرتا رہا۔‘ اس ضمن میں بینظیر انکم سپورٹ پروگرام کی موجودہ چیئرمین شازیہ مری سے رابطہ کرنے کی بارہا کوشش کی گئی، لیکن ان سے رابطہ نہیں ہو پایا۔ تاہم حکومتی جماعتوں کے بعض رہنماؤں نے دعویٰ کیا ہے کہ اس تحقیق کا سٹینفورڈ سے کوئی تعلق نہیں اور اس کا فرانزک آڈٹ ہونا چاہیے۔  محمد سلیم کا مزید کہنا تھا کہ کیونکہ اس پروگرام کو تسلسل کے ساتھ گذشتہ 14 برسوں سے چلایا گیا ہے، اس لیے اب یہ مضبوط ہو چکا ہے اور کسی بھی حکومت کے لیے اسے ختم کرنا مشکل ہوگا۔ ان کا مزید کہنا تھا کہ ’اس پروگرام کا ڈیٹا بیس اسے مضبوط بناتا ہے۔ اسی ڈیٹا بیس کی وجہ سے ہی حکومتِ پاکستان کو کووڈ 19 کے دوران غریب افراد تک ریلیف پہنچانے میں (زیادہ) مشکل پیش نہیں آئی تھی۔‘
13,pakistan,کیا کووڈ کے نئے ویرینٹ اینٹی باڈیز کو دھوکہ دے رہے ہیں؟,کورونا وائرس کے دو نئے ویرینٹ BA.4 اور BA.5 کو کراچی میں وائرس سے متاثرہ افراد کی بڑھتی ہوئی شرح کا ذمہ دار قرار دیا جا رہا ہے اور ماہرین کا کہنا ہے کہ یہ دونوں ویرینٹ جسم میں پہلے سے موجود کورونا اینٹی باڈیز کو دھوکہ دے کر لوگوں کو اس مرض میں مبتلا کر رہے ہیں۔کراچی میں سنیچر کو کورونا مثبت کیسز کی شرح 19.65 فیصد اور حیدرآباد میں 11.54 فیصد ریکارڈ کی گئی جس کے بعد محکمۂ صحت سندھ نے کراچی اور حیدرآباد کی انتظامیہ سے عوامی مقامات پر ماسک پہننے کی پابندی عائد کرنے کی ہدایت کی ہے۔ ڈاؤ یونیورسٹی آف ہیلتھ سائنسز کراچی سے وابستہ مالیکیولر پیتھالوجی کے پروفیسر ڈاکٹر سعید خان کا کہنا تھا کہ ’اومیکرون ویرینٹ کے نئے سب ویرینٹ BA.4 اور BA.5 انسانی جسم میں پہلے سے موجود کورونا کے خلاف مزاحمت کرنے والی نیوٹرلائزنگ اینٹی باڈیز کو دھوکہ دے کر جسم میں داخل ہو رہے ہیں۔ اس وجہ سے کراچی اور حیدر آباد میں کورونا کے مثبت کیسز کی شرح میں اضافہ ہوتا جا رہا ہے۔‘ ان کا کہنا تھا کہ ’ان دونوں نئے ویرینٹس میں ایسی میوٹیشن یا تبدیلیاں آ چکی ہیں جن کی وجہ سے پہلے سے موجود اینٹی باڈیز ان کے خلاف کارگر ثابت نہیں ہو رہیں اور وہ لوگ جن کی قوت مدافعت کمزور ہے یا انہیں ویکسین لگوائے ہوئے کافی عرصہ ہوگیا ہے وہ اس وقت کا کورونا انفیکشن سے متاثر ہو رہے ہیں۔‘ سکریننگ بڑھانے اور عوامی مقامات پر ویکسینیشن کارڈ چیک کرنے کی بھی ہدایت دوسری جانب اس حوالے سے  ڈائریکٹر جنرل ہیلتھ سندھ ڈاکٹر جمن بہوتو کا کہنا تھا کہ گذشتہ چند روز سے کراچی میں کورونا کیسز مثبت آنے کی شرح 10 فیصد سے زیادہ ہے جس کے بعد کراچی کے تمام اضلاع میں ڈسٹرکٹ ہیلتھ آفیسرز کو سکریننگ ٹیسٹ کی تعداد بڑھانے کی ہدایت جاری کی گئیں ہیں۔اس سال جنوری میں کراچی میں کورونا مثبت کیسز کی شرح 40 فیصد تک پہنچ گئی تھی جس کے بعد اب جون کے مہینے میں یہ شرح دوبارہ بڑھتی جا رہی ہے۔ ڈائریکٹر جنرل ہیلتھ سندھ کا مزید کہنا تھا کہ کمشنر کراچی اور حیدرآباد کو محکمہ صحت سندھ کی جانب سے مراسلے لکھے گئے ہیں جن میں ان دونوں شہروں میں عوامی مقامات، پبلک ٹرانسپورٹ اور شاپنگ مالز میں ماسک پہننے کی پابندی پر سختی کرنے کی ہدایات جاری کی گئی ہیں۔اسی طریقے سے ان دونوں شہروں میں شادیوں میں مہمانوں کی تعداد بند جگہوں پر 300 اور کھلے مقامات پر 500 افراد تک محدود کرنے کی بھی ہدایات جاری کی گئی ہیں۔  ڈاکٹر جمن بہوتو کا کہنا تھا کہ کراچی اور حیدرآباد کی انتظامیہ کو شاپنگ مالز، مزاروں اور دیگر مقامات پر ویکسینیشن کارڈ چیک کرنے کی بھی ہدایت جاری کی گئی ہیں جبکہ پبلک ٹرانسپورٹ میں 70 فیصد سے زیادہ افراد کو نہ بٹھانے کی ہدایات بھی جاری کی گئی ہیں۔ ’گھبرائیں نہیں احتیاط کریں‘ دوسری جانب ڈاکٹر جمن بہوتو کا کہنا تھا کہ اگرچہ کراچی میں کورونا کے کیسز کی تعداد بڑھ رہی ہے لیکن ہسپتالوں میں مریضوں کے داخل ہونے کی شرح نہایت ہی کم ہے، اس وقت زیادہ تر ہسپتالوں میں وینٹی لیٹر اور بیڈز خالی پڑے ہیں جب کہ ابھی تک کئی ہفتوں سے کورونا وائرس انفیکشن کی وجہ سے کسی ہلاکت کی بھی تصدیق نہیں ہوئی ہے۔ان کا مزید کہنا تھا کہ ’ان حالات میں گھبرانے کی ضرورت نہیں ہے لیکن لوگوں کو چاہیے کہ وہ احتیاط کا مظاہرہ کریں، ماسک لازمی پہنیں اور جن لوگوں نے اپنی ویکسینیشن یا بوسٹر ڈوز نہیں لگوائی وہ پہلی فرصت میں کسی بھی قریبی ویکسینیشن سینٹر سے یہ ڈوز لگوالیں،۔  دوسری جانب ماہر متعدی امراض اور آغا خان ہسپتال کراچی سے وابستہ ایسوسی ایٹ پروفیسر ڈاکٹر فیصل محمود کا کہنا تھا کہ کورونا وائرس کے اومیکرون ویرینٹ کے دو زیلی ویرینٹ BA.4 اور BA.5 کراچی میں کورونا انفیکشن کے بڑھتے ہوئے کیسز کے ذمہ دار ہیں۔  ان کے مطابق ’ان ذیلی ویرینٹ کی انسانوں کو متاثر کرنے کی صلاحیت کافی زیادہ ہے اور خاص طور پر ایسے لوگ جنھوں نے ویکسینیشن نہیں کروائی یا ان کو ویکسینیشن کروائے ہوئے 6 ماہ سے زیادہ کا عرصہ ہو چکا ہے ان کو یہ ویرینٹ متاثر کر سکتے ہیں۔‘ ڈاکٹر فیصل محمود کا کہنا تھا کہ گذشتہ کچھ عرصے میں عوام نے ہر طرح کی ایس او پیز کو ترک کر دیا تھا، کراچی سے عمرے، ترکی اور دیگر ممالک میں جانے والوں کی تعداد میں کئی گنا اضافہ ہوا جس کی وجہ سے نئے ویرینٹ پاکستان میں داخل ہوئے اور اب وہ نہایت تیزی سے لوگوں کو متاثر کر رہے ہیں۔ یہ بھی پڑھیے  کووڈ کی نئی قسم کو پاکستان میں داخل ہونے سے روکنا ’مشکل ہی نہیں، ناممکن ہے' کورونا وائرس: پاکستان میں آکسیجن سیلنڈرز کتنے اور کیوں مہنگے ہوئے؟ پاکستان میں کورونا وائرس کی ڈیلٹا قسم کی تشخیص کے لیے وسائل ’ناکافی‘ اومیکرون: کورونا کی نئی قسم سے بچاؤ کا کیا طریقہ ہے؟ بوسٹر ڈوز لگوانے کی ہدایت اور ایس او پیز کا دوبارہ اطلاق  ایک سوال کے جواب میں ان کا کہنا تھا کہ ویکسین لگوانے کے چھ مہینے کے بعد کورونا وائرس کے خلاف قوت مدافعت کافی کم ہو جاتی ہے،اس لیے ایسے لوگوں کو چاہیے کہ وہ پہلا اور دوسرا بوسٹر ڈوز ضرور لگوائیں۔ اسی طرح ایسے افراد جنھوں نے کورونا ویکسین کا دوسرا بوسٹر لگوایا ہے اور ان کو چھ مہینے ہو چکے ہیں انہیں مزید ایک بوسٹر ڈوز لگوا لینا چاہیے۔  ملک کے معروف ریسرچر اور کورونا کے حوالے سے سائنٹفک ٹاسک فورس کے ممبر پروفیسر جاوید اکرم کا بھی کہنا تھا کہ ایسے افراد جنھیں کورونا ویکسین کا دوسرا بوسٹر لگوائے ہوئے چھ مہینے سے زیادہ ہو چکے ہیں انہیں ویکسین ڈوز لگوا لینی چاہیے کیونکہ کورونا وائرس کے خلاف قوت مدافعت چھ مہینے کے بعد بہت کم ہو جاتی ہے جس کے بعد نئے ویرینٹ سے متاثر ہونے کا خطرہ بڑھ جاتا ہے۔  قومی ادارہ برائے صحت اسلام آباد اور نیشنل کمانڈ اینڈ آپریشن سینٹر کے حکام کا بھی کہنا تھا کہ کراچی میں کورونا وائرس انفیکشن کے بڑھتے ہوئے کیسز پر نظر رکھے ہوئے ہیں اور جلد ہی کورونا ایس او پیز کے حوالے سے نئی ہدایات جاری کرنے جا رہے ہیں۔ قومی ادارہ برائے صحت کے ایک اعلی عہدیدار نے بی بی سی اردو کو بتایا کہ ایک دو دن میں ملکی پروازوں میں ماسک پہننے کی پابندی کی ہدایت جاری کر دی جائیں گی تاکہ وائرس کی ملک کے دیگر حصوں میں منتقلی کو کم کیا جا سکے۔
14,pakistan,نئے تجویز کردہ ریٹ کے تحت تنخواہ سے کتنا ٹیکس کٹے گا؟,’10 جون 2022 کو پیش کیے جانے والے بجٹ میں تنخواہ دار طبقے کو شرحِ ٹیکس میں رعایت دے کر 47 ارب کا ریلیف دیا تھا تاکہ مہنگائی کے دور میں انھیں کچھ ریلیف مل سکے۔۔۔ مگر اب حکومت نے آئی ایم ایف کے مطالبے پر تنخواہ دار طبقے پر ٹیکس کی شرح میں ردو بدل کرتے ہوئے نا صرف 47 ارب کا ریلیف واپس لے لیا ہے بلکہ اس طبقے سے 33 ارب روپے اضافی وصول کیے جائیں گے۔‘ معاشی امور کے ماہر سینئر صحافی شہباز رانا کہتے ہیں کہ ’مہنگائی کے اس دور میں یہ ٹیکس تنخواہ دار طبقے پر مزید بوجھ ڈالے گا اور وہ بھی ایک ایسے وقت میں جب حکومت اگلے مہینے سے پٹرولیم لیوی لگانے جا رہی ہے۔‘  وفاقی حکومت کی جانب سے مالی سال  23-2022 میں ٹیکس اقدامات میں جس پر سب سے بحث کی گئی وہ تنخواہ دار طبقے پر ٹیکس تھا۔  10 جون 2022 کو وزیر خزانہ مفتاح اسماعیل کی جانب سے جب بجٹ پیش کیا گیا تو اس میں تنخواہ دار طبقے کے لیے ٹیکس چھوٹ کی حد تو سالانہ چھ لاکھ روپے ہی رہی تاہم چھ سے 12 لاکھ کی سالانہ آمدن والے افراد کو بھی ایک لحاظ سے چھوٹ دی گئی تھی اور انھیں صرف 100 روپے کا معمولی ٹیکس ادا کرنے کا پابند بنایا گیا۔ وفاقی بجٹ پیش کرنے کے بعد پاکستان کے بین الاقوامی مالیاتی فنڈ (آئی ایم ایف) کے ساتھ جب مذاکرات ہوئے تو اس میں عالمی ادارے کی جانب سے پاکستان کو 7000 ارب روپے سالانہ کے ٹیکس ہدف کی بجائے 7400 ارب روپے سالانہ ٹیکس ہدف مقرر کرنے کا کہا گیا ہے۔  400 ارب روپے اضافی ٹیکس اکٹھا کرنے کے لیے جہاں حکومت نے کچھ دوسرے اقدامات اٹھائے ہیں جس میں 13 بڑے صعنتی شعبوں پر 10 فیصد سپر ٹیکس لگانے کی تجویز ہے تو اس کے ساتھ ساتھ تنخواہ دار طبقے کے لیے ٹیکس کی شرح میں ردو بدل کر دیا گیا ہے اور 10 جون کو پیش کیے جانے والے بجٹ میں تنخواہ دار طبقے پر ٹیکس سلیب تو سات ہی رہیں گے تاہم ان پر ٹیکس کی شرح کو بڑھا دیا گیا ہے تاکہ اس کے ذریعے اضافی 33 ارب روپے اکٹھے کیے جائیں۔ اس سلسلے میں چھ لاکھ سے 12 لاکھ سالانہ آمدن والے افراد جنھیں بجٹ میں پیش کی جانے والی تجویز کے مطابق صرف 100 روپے کی معمولی رقم ادا کرنا پڑتی اب ان پر 2.5 فیصد ٹیکس لگا دیا گیا ہے۔ فنانس بل 23-2022 میں تنخواہ دار طبقے کے لیے کیا تجویز کیا گیا؟ 10 جون 2022 کو پیش کیے جانے والے فنانس بل کے مطابق انکم ٹیکس کے سلیبز کی تعداد 12 سے کم کر کے سات کر دی گئی تھی۔  پہلے سلیب میں ایسے افراد شامل ہیں جن کی تنخواہ چھ لاکھ روپے سالانہ تک ہے، ان پر کوئی انکم ٹیکس لاگو نہیں ہوتا۔ دوسرا سلیب ایسے افراد کے بارے میں ہے جن کی سالانہ آمدن چھ لاکھ سے زیادہ مگر 12 لاکھ تک ہے۔ ایسے افراد کو صرف 100 روپے سالانہ ٹیکس ادا کرنا تھا جو  بظاہر انھیں ٹیکس نیٹ میں لانے کی کوشش ہے۔ تیسرا سلیب ایسے افراد کے لیے ہے جن کی سالانہ آمدن 12 لاکھ سے 24 لاکھ تک ہے، ان افراد کے لیے 12 لاکھ سے زیادہ آمدن پر سات فیصد کی فکسڈ شرح سے ٹیکس لاگو کرنے کی تجویز دی گئی تھی۔ چوتھا سلیب ان افراد کے لیے ہے جن کی سالانہ تنخواہ 24 لاکھ سے زیادہ اور 36 لاکھ تک ہے، انھیں سالانہ 84 ہزار فکسڈ اور 24 لاکھ سے زیادہ آمدن پر 12.5 فیصد کے حساب سے ٹیکس ادا کرنے کی تجویز دی گئی تھی۔ پانچواں سلیب 36 لاکھ سے 60 لاکھ کی سالانہ آمدن والے افراد کے لیے ہے، جنھیں دو لاکھ 34 ہزار فکسڈ ٹیکس اور 36 لاکھ سے زیادہ آمدن پر ساڑھے 17 فیصد ٹیکس دینے کی تجویز دی گئی تھی۔ گذشتہ فنانس بل میں 60 لاکھ سے زیادہ آمدن والوں کے لیے ایک ہی سلیب رکھا گیا تھا، تاہم اس فنانس بل میں اسے تبدیل کر دیا گیا ہے۔ چھٹا سلیب 60 لاکھ سے ایک کروڑ 20 لاکھ کی سالانہ آمدن والے افراد کے لیے ہے، جنھیں چھ لاکھ 54 ہزار فکسڈ ٹیکس اور 60 لاکھ سے زیادہ آمدن پر 22.5 فیصد ٹیکس ادا کرنے کی تجویز تھی۔ ساتواں اور آخری سلیب ان افراد کے لیے ہے جن کی سالانہ آمدن ایک کروڑ 20 لاکھ سے زیادہ ہے، انھیں 20 لاکھ چار ہزار فکسڈ ٹیکس جبکہ ایک کروڑ 20 لاکھ سے زیادہ آمدن پر 32.5 فیصد ٹیکس ادا کرنے کی تجویز پیش کی گئی تھی۔ تنخواہ دار طبقے پر نئی تجویز کردہ ٹیکس شرح کیا ہے؟  آئی ایم ایف کی شرائط کے تحت اضافی ٹیکس اکٹھے کرنے کے لیے تنخواہ دار طبقے پر ٹیکس کی نئی شرح تجویز کی گئی ہے تاہم سلیب کی تعداد سات ہی رکھی گئی ہے۔  پہلے سلیب میں ایسے افراد شامل ہیں جن کی تنخواہ چھ لاکھ روپے سالانہ تک ہے، ان پر کوئی انکم ٹیکس لاگو نہیں ہوتا۔ دوسرا سلیب ایسے افراد کے بارے میں ہے جن کی سالانہ آمدن چھ لاکھ سے زیادہ مگر 12 لاکھ تک ہے۔ ایسے افراد کو 2.5  فیصد ٹیکس ادا کرنا ہو گا۔ سالانہ 12 لاکھ سے 24 لاکھ کی آمدن پر 15000 فکسڈ ٹیکس کے علاوہ 12.5 فیصد ٹیکس لاگو ہو گا جو 12 لاکھ  سے زائد کی آمدن پر لگے گا۔ چوتھا سلیب ان افراد کے لیے ہے جن کی سالانہ تنخواہ 24 لاکھ سے زیادہ اور 36 لاکھ تک ہے، انھیں سالانہ 165000 فکسڈ اور 24 لاکھ سے زیادہ آمدن پر 20 فیصد کے حساب سے ٹیکس ادا کرنے کی تجویز دی گئی ہے۔ پانچواں سلیب 36 لاکھ سے 60 لاکھ کی سالانہ آمدن والے افراد کے لیے ہے، جنھیں چار لاکھ 5 ہزار فکسڈ ٹیکس اور 36 لاکھ سے زیادہ آمدن پر ساڑھے 25 فیصد ٹیکس دینے کی تجویز دی گئی ہے۔ چھٹا سلیب 60 لاکھ سے ایک کروڑ 20 لاکھ کی سالانہ آمدن والے افراد کے لیے ہے، جنھیں اب 10 لاکھ 5 ہزار سے فکسڈ ٹیکس اور 60 لاکھ سے زیادہ آمدن پر 32.5 فیصد ٹیکس ادا کرنا ہو گا۔ ساتواں اور آخری سلیب ان افراد کے لیے ہے جن کی سالانہ آمدن ایک کروڑ 20 لاکھ سے زیادہ ہے، انھیں اب 29 لاکھ 55 ہزار فکسڈ ٹیکس جبکہ ایک کروڑ 20 لاکھ سے زیادہ آمدن پر35 فیصد ٹیکس ادا کرنا ہو گا۔ ںئی ٹیکس شرح تنخواہ دار طبقے پر کیسے بوجھ ڈالے گی؟ حکومت کی جانب سے تنخودار طبقے کی ٹیکس کی نئی شرح کی تجویز کو ترمیم شدہ فنانس بل کا حصہ بنایا گیا ہے۔ معاشی امور کے سینئر صحافی شہباز رانا کہتے ہیں کہ 10 جون 2022 کو پیش کیے جانے والے بجٹ میں حکومت تنخواہ دار طبقے کے ٹیکس شرح میں رعایت دے کر انھیں 47 ارب کا ریلیف دیا تھا تاکہ مہنگائی کے دور میں انھیں کچھ ریلیف مل سکے۔ ’تاہم اب آئی ایم ایف کے مطالبے پر تنخواہ دار طبقے پر ٹیکس کی شرح میں جو ردو بدل کیا گیا ہے اس کے بعد نا صرف 47 ارب کا ریلیف واپس لے لیا گیا ہے بلکہ اس طبقے سے 33 ارب روپے اضافی وصول کیے جائیں گے جو مہنگائی کے اس دور میں ان میں مزید بوجھ ڈالے گا جب حکومت اگلے مہینے سے پٹرولیم لیوی لگانے جا رہی ہے۔‘  یہ بھی پڑھیے آئی ایم ایف آخر پاکستان سے چاہتا کیا ہے اور قرض پروگرام میں تعطل ملکی معیشت کو کیسے متاثر کر رہا ہے؟ آئی ایم ایف کی اضافی ٹیکس کی تجویز ’تنخواہ دار طبقے سے زیادتی کے مترادف ہے‘ آئی ایم ایف کا پرسنل ٹیکس میں اضافے پر زور، کیا تنخواہ دار طبقے کو اضافی ٹیکس دینا پڑے گا؟ کراچی ٹیکس بار ایسوسی ایشن کے سابقہ صدر اور ٹیکس امور کے ماہر ذیشان مرچنٹ کا کہنا ہے کہ تنخواہ دار طبقے کے لیے نئے ٹیکس سلیب اس طبقے کے لیے بہت زیادہ مالی مشکلات پیدا کرے گا جو ’مجبور ایماندار ٹیکس ادا کرنے والا‘ طبقہ ہے کیونکہ اس کی تنخواہ کی ادائیگی سے پہلے ان کا ٹیکس کاٹ لیا جاتا ہے۔ مرچنٹ نے کہا ’پہلے اس طبقے کو ٹیکس کریڈٹ کی صورت میں کچھ ریلیف دیا جاتا تھا لیکن موجودہ حکومت نے وہ ریلیف ہی واپس لیے لیا۔‘ انھوں نے اس کی وضاحت کرتے ہوئے کہا کہ اگر کوئی تنخواہ دار شخص کہیں سرمایہ کاری کرتا اور اس پر ٹیکس ادا کر رہا ہوتا تو وہ اپنے مالک کو وہ ٹیکس دکھا کر اپنی تنخواہ سے کٹنے والے ٹیکس کو کم کروا سکتا تھا تاہم موجودہ حکومت نے اب وہ ٹیکس کریڈٹ بھی ختم کر دیا ہے۔ مرچںٹ نے کہا کہ ٹیکس کی نئی شرح سے تنخواہ دار طبقے کی قوت خرید کم ہو گی جو ان کے لیے مزید مالی مشکلات پیدا کرے گا۔ ان کے مطابق دنیا میں تنخواہ دار طبقے پر ٹیکس کی شرح کافی زیادہ ہے خاص کر ترقی یافتہ ممالک میں تاہم وہاں پر انھیں تعلیم، صحت اور تحفظ کی سہولیات حاصل ہوتی ہیں اس لیے وہاں ٹیکس کی شرح کے زیادہ ہونے سے ان کی قوت خرید پر زیادہ اثر نہیں پڑتا۔ پرسنل ٹیکس کیا ہے؟ آئی ایم ایف کی جانب سے پرسنل انکم ٹیکس میں اصلاحات کو ضروری قرار دیا گیا ہے۔ پرسنل انکم ٹیکس پر بات کرتے ہوئے ٹیکس امور کے ماہر ڈاکٹر اکرام الحق نے بتایا کہ اس سے مراد تنخواہ دار طبقے پر انکم ٹیکس کی شرح کو بڑھانا ہے۔ ڈاکٹر اکرام الحق نے کہا کہ 'پرسنل ٹیکس میں اصلاحات سے مراد یہی ہے کہ آئی ایم ایف زیادہ تنخواہ حاصل کرنے والے افراد پر ٹیکس میں اضافہ چاہتا ہے۔'  واضح رہے کہ آئی ایم ایف کی جانب سے تنخواہ دار طبقے سے زیادہ ٹیکس وصولی کا مطالبہ نیا نہیں ہے بلکہ اس سے پہلے بھی یہ مطالبہ کیا جا چکا ہے تاہم سابقہ حکومت کی جانب سے اس مطالبے پر رضامندی ظاہر نہیں کی گئی تھی۔
15,pakistan,محمد حنیف کا کالم: عمران خان کے اچھے دن، برے دن,عمران خان کے خلاف سازش چھ مہنے یا ایک سال پہلے شروع نہیں ہوئی۔ ان کے خلاف سازش اسی وقت شروع ہو گئی تھی جب وہ پانچویں یا چھٹی جماعت کے طالب علم تھے۔ اور ایچی سن کالج میں داخلے سے پہلے لاہور کے سینٹ انتھونی سکول میں پڑھتے تھے۔ سازش کے عینی گواہ ان کے ایک گورے استاد تھے جنھوں نے مجھے یہ واقعہ سنایا۔ میں نے ان سے پوچھا تھا کہ عمران خان پڑھائی میں کیسے تھے۔ ان کے استاد نے کہا کہ پڑھائی میں تو بس ایسے ہی تھے لیکن کرکٹ اس عمر میں بھی بہت عمدہ کھیلتے تھے۔ بلکہ اتنے اچھے تھے کہ جب دوسرے سکولوں سے کرکٹ کا میچ ہوتا تھا تو وہ یہ شرط رکھتے تھے کہ عمران خان ٹیم میں شامل نہ ہو اور ہمیں کئی دفعہ یہ شرط ماننی پڑتی تھی۔  ذرا ظلم کی انتہا دیکھیں کہ آپ 13-14 سال کے ہیں اور آپ کو ٹیم میں اس لیے شامل نہیں کیا جاتا کہ آپ لاہور میں اپنی عمر کے تمام کھلاڑیوں سے اچھے ہیں۔ عمران خان کے چاہنے والے اب بھی یہ ہی کہتے ہیں کہ ان کو سازش کر کے وزرات عظمیٰ سے اس لیے ہٹایا گیا کیونکہ قائد اعظم کے بعد وہ واحد رہنما تھے جو پاکستان سے مخلص تھے۔  جنھوں نے ایک پیسے کی کرپشن نہیں کی، مغرب کو للکارا، امریکہ کو ایبسولوٹلی ناٹ کہا۔ اپنے کسے بیٹے بھتیجے کو کوئی عہدہ نہیں دیا۔ (فرح گوگی کا نام بھی میرے خیال میں اس لیے لیا جاتا ہے تاکہ ہمارے تجزیہ نگاروں کے خشک تجزیوں میں تھوڑا رنگ بھرا جا سکے) عمران خان کے ساتھ وہ ہی کیا گیا جو 13-14 سال کی عمر میں ان کے ساتھ کیا جاتا تھا کہ تو سب سے اچھا ہے اس لیے تو میچ سے باہر چل، بنچ پر بیٹھ کر میچ دیکھ۔  میرا نہیں خیال کہ عمران خان نے کبھی باہر بنچ پر بیٹھ کر پورا میچ دیکھا ہو گا۔  عمران خان اپنی ناکامی کا ایک واقعہ خود بھی سناتے ہیں کہ وہ پروفیشنل کرکٹر کے طور پر اپنے ہی شہر لاہور کے قذافی سٹیڈیم میں بیٹنگ کرنے کے لیے اترے اور اس پہلے ہی میچ میں صفر پر آؤٹ ہو گئے۔  وہ فرماتے ہیں کہ وکٹ سے واپس پویلین تک کا سفر ان کی زندگی کی سب سے لمبی واک تھی۔ لیکن کیا انھوں نے بقول ان کے اتنی بڑی شرمندگی کے بعد کرکٹ چھوڑ دی؟ انھوں نے کرکٹ کی دنیا کا سپر سٹار بن کر دم لیا۔  وہ حضرت علی کے اس قول کی زندہ مثال ہیں جس میں فرمایا گیا ہے کہ میں نے اپنے رب کو اپنے ارادوں کی ناکامی سے پہچانا۔ جب عمران خان سیاست کے بیابانوں کے مسافر تھے تو ہر ٹی وی شو میں، ہر اس مجلس میں پہنچ جاتے تھے جہاں وہ اپنی بات کر سکتے تھے۔ خود بھی سیاست کے پرانے اور گمنام گرگوں کے پاس جاتے تھے۔  کبھی کامریڈ معراج محمد خان کے گھر، کبھی ٹریڈ یونین لیڈر طفیل عباس کے فلیٹ پر۔ ہمارے جیسا ہر دو ٹکے کا صحافی ان کے گلیمر کی وجہ سے ان سے ملتا تھا لیکن اندر سے یہی سمجھتا تھا کہ اس بندے کو بس کرکٹ آتی ہے، سیاست اسے ہم سمجھاتے ہیں۔ اور عمران خان صبر سے بیٹھ کر سنا بھی کرتے تھے۔ سیاست میں جیسے جیسے ان کا عروج شروع ہوا تو انھیں سیاست سکھانے والے بھی بڑھتے گئے۔  محمد حنیف کے دیگر کالم پڑھیے محمد حنیف کا کالم: باجوہ ڈاکٹرائن کی ایک غلطی یہ ہوتا ہے لیڈر، یہ ہوتا ہے میٹر عمران خان کا کپتان سے ’جنرل‘ تک کا سفر: محمد حنیف کا کالم تھکا ہوا کپتان اور فرزندِ پاکستان: محمد حنیف کا کالم محمد حنیف کا کالم: پاکستان کا جوان کپتان سے کیا چاہتا تھا؟  ایک دفعہ میں نے انھیں یہ کہتے سنا کہ مجھے ہر وقت کوئی نہ کوئی مشورہ دیتا رہتا ہے، میں نے فیصلہ کیا ہے کہ جس نے مشورہ دینا ہے وہ پہلے پارٹی کو چندہ دے۔  پھر ملک کے سب سے بڑے سیٹھ چندہ دینے کے لیے قطار میں لگ گئے، عمران خان کو مشورے دینے والے بھی وہ آ گئے جو ملک کے اصلی وارث ہیں اور خالی مشورے ہی نہیں دیتے الیکشن وغیرہ کا بندوبست بھی کر لیتے ہیں۔  ساڑھے تین سال تک ایک پیج کا وزیر اعظم رہنے کے بعد اب عمران خان کے پھر برے دن آ گئے ہیں۔ ہمت نہ انھوں نے ہاری تھی نہ ہاریں گے لیکن کبھی کبھی ان کے چہرے پر مایوسی کا سایہ سا آ کر گزر جاتا ہے، خاص طور پر جب وہ فرماتے ہیں کہ مجھے یقین نہیں تھا کہ مجھے نکال کر ان چوروں کو پھر لے آئیں گے۔ انسان کے برے دن اسی وقت آتے ہیں جب ہماری صحافی برادری کے ستارے آپ کو بٹھا کر ایک بار پھر لیکچر دینا شروع کر دیں۔ بیچ میں تعریف بھی کرتے ہیں جس پر وہ تھوڑا سا شرما جاتے ہیں۔  ہمارے فخر اوکاڑہ اور کامیڈی اور اپنے ہاتھ سے لکھی تاریخ کے بے تاج بادشاہ محترم آفتاب اقبال نے اپنے عمران خان والے انٹرویو میں ایک تو سکوپ یہ نکالا کہ یہ کیا بادشاہ بنے جسے بادشاہوں والی گیم شطرنج میں کوئی دلچسپی نہیں ہے۔  پھر انھیں بتایا کہ وہ اس وقت ذوالفقار علی بھٹو سے زیادہ مقبول لیڈر ہیں۔ تھوڑا ڈر سا لگا کہ بھٹو کو ہٹانے سے کام نہیں چلا تھا تو اس کو لٹکانا پڑا تھا۔ اور ظاہر ہے جیسا کہ آفتاب اقبال نے فرمایا کہ عمران خان سے اسی طرح چھوٹی چھوٹی غلطیاں ہوئی ہیں جیسی اکبر بادشاہ اور سکندر اعظم سے ہوئی تھیں۔  لیکن ہماری حالیہ تاریخ ہمیں یہی بتاتی ہے کہ لاہور کی جم پل والے لیڈروں کو میچ سے باہر بنچ پر تو بٹھایا جا سکتا ہے، لٹکایا نہیں جا سکتا۔   
16,entertainment,ضیا محی الدین: ’پاکستانی ڈرامے نہیں دیکھتا، سنا ہے اچھے ہوتے ہیں‘,’شیکسپیئر نے رومیو جولیئٹ کی جو کہانی لکھی، اس میں جولیئٹ ایک جملہ ادا کرتی ہے جس کا مفہوم ہے کہ رومیو، تم رومیو کیوں کہلاتے ہو، مگر جنوبی ایشیا میں اگر کم پڑھے لکھے لوگوں سے بات کر تو زیادہ تر لوگ شیکسپیئر کے اس جملے کو یوں بیان کرتے ہیں کہ رومیو، رومیو تم کہاں ہو۔‘ 67 سال سے تھیٹر اور فلم انڈسٹری سے منسلک ضیا محی الدین آج کل نیشنل اکادمی آف پرفارمنگ آرٹس (ناپا) میں شیکسپیئر کے ڈرامے رومیو اینڈ جولیئٹ کو اردو زبان میں پیش کر رہے ہیں۔ ان کا کہنا ہے کہ وہ طالب علموں کو کلاسیکل تھیٹر سیکھانے کے علاوہ، ایک طرح سے اوپر بیان کیے گئے اس جملے کی تصحیح کرنا چاہتے ہیں۔   کراچی میں نیشنل اکیڈمی آف پرفارمنگ آرٹس میں اس کھیل کو گذشتہ چند روز سے شب آٹھ بجے پیش کیا جاتا ہے۔  دن کو جس سٹیج پر کھیل کی مشق ہوتی ہے وہاں لمحہ بہ لمحہ 91 سالہ ضیا محی الدین موجود ہوتے ہیں۔ اسی دوران انھوں نے بی بی سی کے لیے صحافی براق شبیر سے گفتگو کی۔  ضیا محی الدین ان چند پاکستانیوں میں شامل ہیں جنھوں نے پاکستان سے باہر جا کر بھی تھیٹر اور فلموں میں کام کیا ہے۔ وہ بتاتے ہیں کہ ’پچھلے کئی برس سے ناپا میں ہم سال میں ایک بار دنیا کے عظیم ڈراموں میں سے کوئی نہ کوئی ایک پیش کرتے ہیں۔ جب ہم عظیم ڈرامہ نویسوں کا ذکر کرتے ہیں تو سب سے پہلے شیکسپیئر ہیں۔‘  ’اس کا مقصد یہ ہے کہ جو فارغ ہونے والے طالب علم ہیں، ان کے لیے یہ امتحان ہے کہ کیا وہ کلاسیکی کھیل پیش کرنے کے اہل ہوئے ہیں یا نہیں۔ ان کو بھی پتا چلے کہ کلاسیکی کھیل کی نوعیت کیا ہوتی ہے۔ اس بارے میں نے یہ کھیل چنا ہے ’دا لیمنٹیبل ٹریجیڈی آف رومیو اینڈ جولیئٹ۔‘ ضیا محی الدین یہ بھی بتاتے ہیں کہ ’اس کھیل کی سب سے بڑی خصوصیت یہ ہے کہ اس کی شاعری ناقابل فراموش ہے۔ اس محبت کی شاعری کے بارے میں کہا جاتا ہے کہ آج تک ایسی شاعری نہیں کی گئی۔ مگر کسی زبان کا دوسری زبان میں ترجمہ کرنا بالکل ناممکن ہے۔‘ اسی لیے ضیا محی الدین نے اپنی پیشکش میں شاعری کی جگہ نثر کا استعمال کیا ہے۔ وہ کہتے ہیں کہ ’خالد احمد نے اس شاعری کو ایسی نثر میں لکھا ہے جس میں کلاسیکیت ہو، شاعرانہ عنصر بھی ہو، لیکن یہ رعب جمانے والی لفاظی نہ ہو جو اردو ڈراموں میں اپنی عِلمیت جھاڑنے کے لیے لکھی جاتی تھی۔‘ وہ مزید بتاتے ہیں کہ ’اس ترجمے میں شہریت کا بھی پاس بھی رکھا گیا ہے اور تشبیہ اور استعارے جو شاعری کی جان ہیں، ان کا بھی پاس رکھا گیا ہے۔‘ ضیا محی الدین نے سنہ 1950 میں رائل اکیڈمی آف تھیٹر اینڈ آرٹس سے وابستگی اختیار کی اور صداکاری اور اداکاری کا سلسلہ شروع کیا۔ 1956 میں وہ پاکستان واپس لوٹے لیکن جلد ہی ایک سکالر شپ پر انگلستان واپس چلے گئے جہاں انھوں نے ڈائریکشن کی تربیت حاصل کی۔ وہ کہتے ہیں کہ رومیو اور جولیئٹ کو پاکستان میں پیش کرنے کی ایک اور بھی وجہ ہے۔ ’اس کو برصغیر میں پیش کرنے کی وجہ یہ ہے کہ جب کسی کم پڑھے لکھے شخص سے رومیو اور جولیئٹ کا ذکر کیا جائے، تو وہ کہتے ہیں رومیو رومیو تم کہاں ہو۔۔ جبکہ شیکسپیئر نے کہا تھا کہ رومیو تم رومیو کیوں کہلاتے ہو، تو میں نے سوچا کہ ان لوگوں کی بھی غلط فہمی شاید ختم ہو جائے۔‘  ’میں کہوں گا میں نے تشکیل نہیں کیا، پیش کیا ہے۔ اپنے اپنے وقت کے ڈرامہ نویسوں نے 19 ویں صدی میں کیا پھر بیسوی صدی میں صحیح عبارت کی۔‘ ’یہ ماخود نہیں کیا گیا، تشکیل نہیں کیا بلکہ یہ ترجمہ ہے، یہ ضروری بات ہے کہ اس میں تھوڑی سی کاٹ چھانٹ ہو گی، اصلی کھیل کا دورانیہ تین گھنٹے 52 منٹ تھا، ہمارے لوگوں میں اتنی دیر تک کھیل دیکھنے کی سکت نہیں، اس لیے میں نے کچھ حصے نکال دیے جن کا تعلق مغربی دیومالائی چیزوں سے ہے جن کو نہ بھی ڈالیں تو فرق نہیں پڑے گا۔‘ ’اداکار کو ریاضت کرنا پڑتی ہے‘ ضیا صاحب کہتے ہیں ہر لمحہ ایک ڈائریکٹر کو توجہ دینی ہوتی ہے۔ اپنے عقب میں جاری ریہرسل کرتے اداکاروں کا حوالہ دیتے ہوئے انھوں نے کہا 1957 میں انھوں نے کراچی میں انگریزی میں ہی یہ کھیل ڈائریکٹ کیا تھا، پھر انگلستان میں بھی موقع ملا۔  وہ کہتے ہیں کہ اب جا کر یہ کھیل پوری طرح میری سمجھ میں آیا ہے۔ ’آپ کو حیرت ہو گی کہ شیکسپیئر کی وفات کے ڈیڑھ سو سال بعد 1753 میں پہلی بار پیش کیا گیا لیکن مسخ شدہ حالت میں پھر 20 ویں صدی میں جا کر اس کو درست انداز میں پیش کیا گیا۔‘  ہم نے ان سے پوچھا کہ آپ نے کافی اداکاروں کی تربیت کی، آپ کا اتنا تجربہ ہے، کیا دیکھتے ہیں حالیہ دور کے اداکاروں میں کیا تبدیلی آئی ہے؟ ’پہلے زمانے میں بھرپور طریقے سے اداکاری کی جاتی تھی لیکن 21ویں صدی کے بعد ایسے نہیں کی جاتی۔ لیکن اداکار کا جو ہنر ہے وہ ہمیشہ سے وہی ہے، اسے اس کے لیے ریاضت کرنی پڑتی ہے، آواز کا پھیلاؤ، آواز کا ٹھہراؤ، جب تک آپ کو اپنی پسلیوں اور پردہ شکم کا آپس میں مطابقت پیدا کرنا نہ آتا ہو تو پھر دوسرے دن آپ کیا کریں گے، یہ مشق زبان سیکھنے کی طرح ایک دو ہفتے میں نہیں ہوتی اس کے لیے ایک دو سال لگتے ہیں، اس تکنیک اور آلات کو اپنانا پڑتا ہے۔‘  اپنی بات آگے برھاتے ہوئے سٹیج اداکاری کے بارے میں انھوں نے کہا کہ ’سٹیج پر مائیکرو فون نہیں ہے، اگر ہے تو وہ ڈرامہ نہیں کچھ اور ہے۔ اداکار کے پاس یہ صلاحیت ہونی چاہیے کہ آواز چاہے 800 لوگ ہوں ان تک پہنچا دے۔ یہ نہ لگے کہ وہ چیخ رہا ہے۔‘  وہ کہتے ہیں کہ ’کلاسیکی کھیل کے لیے زبان آنی چاہیے، ش اور ق درست ہوتے ہوتے وقت لگتا ہے بالکل ایسی ریاضت کرنی پڑتی ہے جیسے ایک کلاسیکی گانے والے کو برسوں لگتے ہیں۔‘  ضیا محی الدین کو ہم نے ٹی وی پر کئی پروگرامز کی میزبانی کرتے دیکھا اور کئی دہائیوں سے محرم کے دوران مرثیے سناتے سنا ہے۔ وہ کہتے ہیں کہ ’ہدایت کاری میں کوشش یہ ہوتی ہے کہ اداکاروں کو ایسی ترغیب دیں کہ ان کے اپنا کردار ادا کرنے میں نہ صرف سچائی بلکہ نفاست پیدا ہو۔‘  یہ بھی پڑھیے معین اختر: لطیفے سنانے اور نقالی کرنے والا شریر لڑکا جو کامیڈی کا ’آئن سٹائن‘ بن گیا برصغیر میں دکھائی جانے والی پہلی فلم جسے دیکھ کر ’خواتین غش کھا گئیں، مرد دوڑ پڑے‘ کیا ترکی کے ڈراموں سے پاکستانی ڈرامہ انڈسٹری کو کوئی خطرہ ہے؟ ہم نے ان سے پوچھا کہ چھوٹی سکرین کے بارے میں کیا کہیں گے، تو ضیا محی الدین نے کہا کہ میں ٹی وی دیکھتا ہی نہیں ہوں۔  انھوں نے اپنی ایک طالبہ کا ذکر کیا جو تھیٹر کے بعد کام کرنے ٹی وی پر گئیں تو ایک روز ان کے پاس آ کر رونے لگیں کہ میں نے مسئلہ لفظ ادا کیا لیکن ڈائریکٹر نے کہا کہ مسئلہ کیا، مسلہ بولیں۔  ضیا محی الدین کہتے ہیں کہ اداکاروں کو کرافٹ کا پتا ہوتا ہے اور ریہرسل کا مقصد یہ ہوتا ہے کہ اداکار کوئی ایسا کام تو نہیں کر رہے جو ان کے رول کے اسلوب کے مطابق نہ ہو۔  تاہم وہ کہتے ہیں ’آگے بڑھنے کے لیے سیکھنے کے ساتھ تجربہ ضروری ہوتا ہے لیکن بے شمار اداکاروں کو کام نہیں ملتا لیکن اس فن کا کمال یہ ہے کہ بھوکے رہ لیں گے لیکن کوئی اور کام نہیں کرتے اور عروج پر بہت کم لوگ پہنچتے ہیں۔‘ وہ کہتے ہیں کہ میں نے دنیا گھومی ہے لیکن انگریز سے بہتر تھیٹر کا اداکار نہیں دیکھا۔  ’اپنے کام سے بہت کم مطمئن ہوا‘ ہم نے ان سے سوال کیا کہ آپ کا اس کام کے ساتھ طویل عشق رہا ہے، اگر آپ پلٹ کر دیکھیں تو دل کے قریب کیا رہا؟  ’بہت کم موقع ملا کہ اپنے کسی کام سے مطمئن ہوا ہوں۔ ہاں، ایسی ہیں دو چار جن پر مجھے ناز بھی ہے لیکن بات یہ ہے کہ وقت کے ساتھ ساتھ پیمانے بدلتے رہتے ہیں، اپنی ہی نظروں میں اس پیمانے پر نہیں پہنچا جو میری توقع تھی۔ ارادہ کچھ بھی ہو لیکن عمل نہ ہو سکے تو اکثر ان دونوں چیزوں کا ملاپ نہیں ہوتا۔‘ وہ کہتے ہیں کہ پروفیشنلزم میرے نزدیک ایمان کی مانند ہے۔ ’میرا نہیں خیال کچھ بدلاؤ آیا ہے۔ سٹیج ایکٹنگ پروفیشنل ہے۔ پچھلے 30-40 سال میں فلم ہمارے ہاں ایک ملغوبہ ہوتا ہے، ہیروئن اور ولن ہوں گے، ناچ گانا ہوگا، ایک سائیڈ ہیرو ہوگا اور سائیڈ ہیروئین۔ ایک ناچ ایسا ہو ضرور جس میں لڑکی کی ساڑھی گیلی ہو جائے۔ لیکن اب میں نے دیکھا ہے 15 سالوں میں کچھ نوجوانوں نے سینما میں دوسرے موضوعات پر بھی فلم بنانا شروع کی ہے۔‘  پاکستانی ٹی وی ڈراموں کے بارے میں ضیا محی الدین کہتے ہیں کہ ’ڈرامے قطعی نہیں دیکھتا، مجھے کوئی کمی نہیں محسوس ہوتی، سنا ہے مگر بڑے اچھے ہوتے ہیں۔‘  انھوں نے بتایا کہ آخری بار انھوں نے سنہ 1981 میں پاکستانی ڈرامہ دیکھا تھا۔  ’میں کبھی کبھی خبریں دیکھتا ہوں ورنہ ٹی وی دیکھنا بہت کم ہوتا ہے۔ کبھی خبریں الجزیرہ پر دیکھتا ہوں، کبھی بی بی سی بھی دیکھ لیتا ہوں۔ مطالعہ کرتا ہوں دو بجے تک نیند آ جائے تو ٹھیک ہے، نہ آئے تو نہیں۔‘  تاہم وہ شکوہ کرتے ہیں کہ پاکستانی ٹی وی پر غلط تلفظ بولا جاتا ہے۔ انھوں نے ملک، مِلک اور مُلک کا حوالہ دیا اور کہا زبر زیر اور پیش سے لفظ اور مطلب بدل جاتا ہے۔ ’مختلف الفاظ جنھیں ہم عام طور پر اور ٹی وی ڈراموں میں غلط ادا کرتے ہیں، جیسے قبر، فکر، صبر وغیرہ، ہم کس کس کا رونا روئیں۔‘ 
17,pakistan,کراچی: خاتون کے قتل کے شبے میں دو افراد گرفتار، ’ملزمان آپس میں دوست تھے‘,صوبہ سندھ کے دارالحکومت کراچی میں پولیس نے گذشتہ پیر کو مردہ حالت میں ملنے والی ایک خاتون کے قتل کے شبے میں دو افراد کو گرفتار کرنے کا دعویٰ کیا ہے۔ یاد رہے کہ قتل ہونے والی ممتاز بیگم وہی خاتون ہیں جن کی میت کی ویڈیوز پیر کے روز  سوشل میڈیا پر وائرل ہوئی تھیں اور چھیپا کے رضاکاروں کے مطابق اُن کی ایک پانچ سالہ بچی ساری رات اپنی والدہ کی لاش کے نیچے دبی رہی، جسے پیر کی صبح نکالا گیا اور فلاحی سینٹر منتقل کیا گیا۔ اس کیس کے تفتیشی افسر شمشاد چاچڑ نے بی بی سی کو بتایا کہ گرفتار ہونے والے مرکزی ملزم کی خاتون سے شناسائی تھی تاہم کچھ عرصہ قبل تعلقات کشیدہ ہونے پر اس نے خاتون کو قتل کرنے کا منصوبہ بنایا۔   تفتیشی افسر کے مطابق دونوں ملزمان آپس میں دوست ہیں۔  پولیس کے مطابق مرکزی ملزم کے ساتھ مبینہ تعلقات کی وجہ سے قتل ہونے والی خاتون کے اپنے شوہر سے تعلقات پہلے ہی کشیدہ تھے۔ تفتیشی افسر شمشاد چاچڑ کے مطابق مرکزی ملزم خاتون کے شوہر کا دوست تھا۔ تاہم بعدازاں، پولیس کے مطابق خاتون کے مرکزی ملزم کے ایک دوست کے ساتھ مبینہ تعلقات استوار ہوئے، جو مرکزی ملزم کے منصوبے کے تحت تھے۔ پولیس کے مطابق دونوں ملزمان نے ایک منصوبہ بنایا اور خاتون کو وقوعے کے روز رکشے میں ایک ویران علاقے میں بلایا جہاں ان کے سر میں گولی مار کر انھیں ہلاک کر دیا گیا۔ خاتون کے ساتھ ان کی چھوٹی بیٹی بھی تھی جو اس دوران خاتون کے نیچے دب گئی جسے اگلے روز نکالا گیا۔  پولیس کے مطابق دونوں ملزمان چھوٹا موٹا کام کرتے ہیں اور کل ان کا ریمانڈ حاصل کیا جائے گا۔ واقعہ کیسے پیش آیا؟ صبح ساڑھے آٹھ بجے کا وقت تھا کہ منگھو پیر تھانے میں ٹیلیفون کی گھنٹی بجی اور ایک شہری نے اطلاع دی کہ ویرانے میں لاش موجود ہے۔ اے ایس آئی سبحان علی شاہ سپاہیوں کے ساتھ جائے وقوعہ پہنچ کر دیکھتے ہیں کہ زمین پر ایک خاتون منھ کے بل موجود ہیں اور ان کے سر سے نکلنے والا خون زمین پر پھیلا ہوا ہے۔ اس خاتون نے سیاہ رنگ کے کپڑے اور اس پر سیاہ رنگ کا ہی برقعہ پہنا ہوا تھا۔ لاش کے نیچے تقریباً پانچ سال کی بچی بھی موجود تھی۔ پولیس کو جائے وقوعہ سے ایک گولی کا خول اور ایک زندہ راؤنڈ ملاتھا۔  ایک ویڈیو میں اس بچی کو یہ کہتے سُنا جا سکتا ہے کہ ’میں ماما کے نیچی دب گئی تھی۔‘ بچی کی نانی، جو اسے لینے فلاحی ادارے پہنچی تھیں، نے بتایا کہ ان کی بیٹی کو شوہر کی جانب سے سنگین نتائج کی دھمکیاں دی گئی تھی۔  شناخت سم کارڈ کی مدد سے 28 سے 30 سالہ عمر کی ممتاز کی لاش عباسی شہید ہسپتال منتقل کی گئی تھی جہاں اس کا پوسٹ مارٹم کیا گیا۔ پولیس سرجن ڈاکٹر سیدہ سمیعہ کے مطابق عورت کے سر میں ایک ہی گہری چوٹ کا نشان ہے اور کسی جنسی زیادتی کا ثبوت نہیں ملا جبکہ بچی پر بھی معمولی چوٹوں کے نشانات ہیں۔ پوسٹ مارٹم کے بعد لاش کو چھیپا ویلفیئر کے سرد خانے منتقل کردیا گیا تھا جبکہ بچی کو ایک فلاحی ادارے میں بھیج دیا گیا تھا۔ جائے وقوعہ سے پولیس کو شناخت کا کوئی کارڈ وغیرہ دستیاب نہیں ہوا تھا۔  ایس ایس پی ویسٹ ڈاکٹر فاروق رضا کے مطابق ابتدا میں مقتولہ کی بائیو میٹرک سے شناخت نہیں ہو پا رہی تھی۔ انھوں نے بی بی سی کو بتایا تھا کہ مقتولہ کا نادرا میں ریکارڈ موجود نہیں تھا۔ ’خاتون کے بیگ میں ایک سم کارڈ موجود تھا جس سے کالز کی گئیں اور ایک نمبر پر خاتون نے اپنا نام بتایا اور کہا کہ یہ اُن کی بیٹی ممتاز کا نمبر ہے۔‘  ’اس کے بعد مقتولہ کی شناخت ممتاز بیگم اور بیٹی کی شناخت کی گئی جو گلشن اقبال موتی محل کے رہائشی تھے۔‘ یہ بھی پڑھیے ’پیٹ میں مردہ بچہ‘: تھر میں آپریشن کے لیے خاتون کا 319 کلو میٹر کا سفر ’شادی سے انکار‘: لیہ میں خاتون کی والدہ کی قبر پر آگ لگانے والا ملزم گرفتار ساجدہ تسنیم کا قتل: ’ساس سسر کہتے تھے آسٹریلیا کو بھول جاؤ، تم نے یہیں رہنا، یہیں مرنا ہے‘ ’شروع کے چند ’مایوس کن‘ سیکنڈ کے بعد مجھے محسوس ہوا کہ اس نے پلک جھپکی‘ ’میاں بیوی کے تعلقات اچھے نہیں تھے‘ ممتاز کی والدہ تقریباً چوبیس گھنٹے کے بعد اپنی نواسی کو لینے پہنچیں تھیں جہاں انھوں نے بتایا تھا کہ اتوار کی رات آٹھ بجے کے قریب ان کی بیٹی ممتاز یہ کہہ کر گھر سے نکلی تھی کہ ان کو کوئی کام ہے جس کے بعد سے ان کا کوئی رابطہ نہیں تھا۔ ان کے مطابق ممتاز بیگم کا ایک بیٹا بھی ہے جس کو وہ گھر چھوڑ کر گئیں تھی۔ انھوں نے الزام عائد کیا تھا کہ اُن کا داماد نشہ کرتا تھا اور میاں بیوی کے تعلقات اچھے نہیں تھے۔ انھوں نے کہا کہ وقوعے سے دو روز قبل بھی نیپا کے قریب دونوں کی ہاتھا پائی ہوئی اور تشدد میں ان کی بیٹی کے کپڑے پھٹ گئے تھے اور شوہر ان کو گھسیٹتا ہوا لے جا رہا تھا۔ ’اس کی چیخ و پکار پر لوگ جمع ہو گئے جس کے بعد وہ بھاگ گیا۔‘ ممتاز کے چچا کا کہنا تھا کہ دونوں میاں بیوی کے تعلقات ایک ڈیڑھ سال سے خراب تھے مگر اس سے قبل دونوں ٹھیک چل رہے تھے۔ ’وہ شوہر کو نشئی دوستوں کو گھر آنے سے روکتی تھی۔‘ پولیس کو بھی مقتولہ کے شوہر پر شبہ ہے تاہم ایس ایس پی انویسٹی گیشن راؤ عارف کا کہنا ہے کہ انھوں نے والدہ کا بیان ریکارڈ کیا ہے۔ ’سی ڈی آر ریکارڈ بھی چیک کیا جا رہا ہے تاہم اس وقت کوئی بڑی پیش رفت نہیں ہوئی ہے۔‘
18,pakistan,’سپر ٹیکس‘ کیا ہے اور یہ کیوں لگایا جاتا ہے؟,پاکستان کی وفاقی حکومت کی جانب سے آج بڑی صنعتوں پر دس فیصد کے حساب سے ’سپر ٹیکس‘ لگانے کا اعلان کرتے ہوئے وزیر اعظم پاکستان شہباز شریف نے کہا ہے کہ اس اقدام سے اکٹھے ہونے والے پیسوں کو ملک میں غربت کے خاتمے کے لیے استعمال کیا جائے گا۔ وفاقی وزیر خزانہ مفتاح اسماعیل نے سماجی رابطے کی ویب سائٹ ٹوئٹر پر ’سپر ٹیکس‘ کے بارے میں مزید وضاحت کرتے ہوئے کہا ہے کہ ’سپر ٹیکس چار فیصد کے حساب سے تمام شعبوں پر لگے گا جبکہ 13 صنعتی شعبوں پر چھ فیصد کے حساب سے اضافہ کر کے ان سے دس فیصد کی شرح سے یہ سپر ٹیکس وصول کیا جائے گا جس کے بعد ان پر ٹیکس وصولی کی شرح 29 فیصد سے 39 فیصد ہو جائے گی۔‘ وفاقی وزیر خزانہ کی جانب سے کہا گیا ہے کہ ’یہ ٹیکس صرف ون ٹائم یعنی ایک مالی سال کے لیے لگایا گیا ہے اور اس کے ذریعے سابقہ چار ریکارڈ بجٹ خساروں کو کم کیا جائے گا۔‘ پاکستان کی وفاقی حکومت کی جانب سے دو ہفتے قبل پیش کیے جانے والے اگلے مالی سال کے بجٹ کے لیے ٹیکس کا ٹارگٹ سات ہزار ارب روپے رکھا تھا جسے اب بین الاقوامی مالیاتی فنڈ کی شرائط کے تحت 7400 ارب کیا جا رہا ہے۔ حکومت کی جانب سے ’سپر ٹیکس‘ کی اصطلاح استعمال ہونے کے بعد جہاں سوشل میڈیا صارفین اس ’نئے‘ ٹیکس کی وضاحتیں طلب کرتے نظر آ رہے ہیں وہیں معاشی ماہرین اس ٹیکس کے نفاد کے پاکستان کی معاشی صورتحال پر پڑنے والے اثرات پر اپنی آرا کا اظہار کر رہے ہیں۔ جبکہ اپوزیشن تحریک انصاف نے دعویٰ کیا ہے سپر ٹیکس کا نفاذ ملک میں مہنگائی میں اضافے کا باعث بنے گا۔ سپر ٹیکس کیا ہے؟  حکومت کی جانب سے بڑے صعنتی شعبوں پر سپر ٹیکس لگانے کے اعلان کے بعد اس ٹیکس کی نوعیت کے بارے میں ماہر ٹیکس امور اشفاق تولہ نے بی بی سی کو بتایا کہ ’یہ ایک خاص ٹیکس ہوتا ہے اور عمومی ٹیکس کے اوپر لگایا جاتا ہے۔‘ ماہر ٹیکس امور ڈاکٹر اکرام الحق نے اس سلسلے میں وضاحت دیتے ہوئے بی بی سی کو بتایا کہ ’سپر ٹیکس لگ سکتا ہے تاہم ٹیکس لگاتے ہوئے اس کا مقصد بیان نہیں کیا جاتا۔‘ ’اس سپر ٹیکس کو لگاتے ہوئے حکومت نے اس کا مقصد بیان کر دیا ہے کہ اس سے اکٹھے ہونے والے پیسے کو غربت کے خاتمے کے لیے استعمال کیے جائیں گے، جو غلط ہے۔‘ وہ کہتے ہیں کہ ’جب کسی ٹیکس کو لگانے کا مقصد بیان کر دیا جائے تو وہ لیوی ہوتی ہے اور اس کی منظوری پارلیمان کے دونوں ایوانوں سے حاصل کی جاتی ہے۔‘ سپر ٹیکس لگانے کا کیا مقصد ہے؟  وزیر اعظم شہباز شریف کی جانب سے 10 فیصد سپر ٹیکس لگانے کا مقصد بیان کرتے ہوئے کہا گیا ہے کہ ’اس سے اکٹھے ہونے والے پیسوں کو غربت کے خاتمے کے لیے استعمال کیا جائے گا۔‘ دوسری جانب وفاقی وزیر خزانہ نے اپنی ٹویٹ میں کہا کہ ’سپر ٹیکس کے ذریعے گذشتہ چار ریکارڈ بجٹ خساروں کو کم کیا جائے گا۔‘ اشفاق تولہ نے کہا کہ ’یہ ٹیکس حالات کو دیکھ کر لگایا جاتا ہے اور ایمرجنسی کی صورت میں کوئی بھی حکومت ہنگامی اقدامات کے تحت اسے عائد کر سکتی ہے۔‘  ڈاکٹر اکرام الحق نے اس سلسلے میں بتایا کہ ’اس ٹیکس کا مقصد یہی ہے کہ زیادہ پیسے اکٹھے کیے جائیں گے لیکن اس ٹیکس کے ذریعے پہلے سے ٹیکس ادا کرنے والے شعبوں پر مزید بوجھ ڈال دیا گیا ہے۔‘ انھوں نے کہا کہ ’اگر زیادہ پیسے اکٹھے کرنے ہیں تو اس کے دوسرے بھی طریقے ہیں کہ جس میں بجٹ میں دی جانے والی ٹیکس چھوٹ کو ختم کیا جائے اس کے ساتھ غیر ترقیاتی اخراجات میں کمی لائی جائے۔‘ ’زرعی ٹیکس اور ہول سیلرز اور ٹریڈرز کے شعبوں کو ٹیکس نیٹ میں لایا جانا چاہیے لیکن حکومت نے پہلے سے ٹیکس ادا کرنے والے شعبوں پر ہی زیادہ ٹیکس ڈال دیا ہے۔‘ کیا یہ ون ٹائم ٹیکس ہے؟ سپر ٹیکس کے نفاذ پر بات کرتے ہوئے ڈاکٹر اکرام نے بتایا کہ ’حکومت کی جانب سے اس ٹیکس کے ون ٹائم (یعنی صرف ایک مرتبہ) کے لیے نافذ کرنے کا اعلان کیا گیا ہے۔‘  انھوں نے سپر ٹیکس کی ادائیگی کی وضاحت کرتے ہوئے بتایا کہ ’پاکستان میں بینک 31 دسمبر کو اپنے اکاوئنٹس بند کرتے ہیں۔‘ ’یعنی جب بینکوں نے 31 دسمبر 2021 کو اپنے اکاونٹس بند کیے تو انھیں 30 ستمبر 2022 تک اپنے ریٹرن فائل کرنے ہیں اور ان ریٹرنز میں انھیں یہ ٹیکس ادا کر کے دیکھانا ہے۔‘ 'یعنی جب وہ اپنے سال کلوز کر رہے تھے تو اس وقت یہ ٹیکس نہیں تھا تاہم اب جب چھ مہینے بعد یہ ٹیکس لگا ہے تو انھیں اپنے منافع میں سے یہ ٹیکس ادا کرنا اور ریٹرن میں دکھانا پڑے گا۔‘ دوسری جانب کمپنیوں کے اکاؤنٹس مالی سال کے اختتام پر بند ہوتے ہیں یعنی جب 30 جون 2022 کو کمپنیاں اپنے اکاونٹس بند کریں گی اور انھیں اپنے ریٹرن 31 دسمبر 2022 تک جمع کروانا ہوں گے تو انھیں یہ اضافی ٹیکس ادا کر کے ریٹرن میں دیکھانا ہو گا۔  ڈاکٹر اکرام نے کہا کہ 'حکومت کی جانب سے کہا گیا ہے کہ یہ ون ٹائم ٹیکس ہے تاہم اس کے بارے میں کچھ یقین سے نہیں کہا جا سکتا کہ اگلے سال حکومت کیا فیصلہ کرتی ہے۔' سپر ٹیکس  کس پر لگا اور صنعتی شعبوں کو کیسے متاثر کرے گا؟ وفاقی وزیر خزانہ کی جانب سے دس فیصد کی شرح سے سپر ٹیکس 13 صعنتی شعبوں پر لگانے کا اعلان کیا گیا ہے۔  ان شعبوں میں سیمنٹ، بینکنگ، ایوی ایشن انڈسٹری، ٹیکسٹائل، آٹو موبائل، شوگر، بیوریج، سٹیل، تیل و گیس، فرٹیلائزر، سگریٹ، کیمیکل کے شعبے کی انڈسٹریاں شامل ہیں جنھیں دس فیصد کے حساب سے یہ ٹیکس ادا کرنا پڑے گا۔ پاکستان میں ان شعبوں کے علاوہ دوسرے صعنتی شعبے چار فیصد کے حساب سے ٹیکس ادا کر رہے ہیں اور درج بالا پر چار فیصد شرح میں چھ فیصد کی شرح سے اضافہ کر کے ان پر سپر ٹیکس کی صورت میں دس فیصد ٹیکس کی شرح کر دی گئی ہے۔  پاکستان فیڈریشن آف چمبرز آف کامرس اور انڈسٹری کے قائم مقام صدر شبیر منشا نے بی بی سی سے بات کرتے ہوئے سپر ٹیکس کے فیصلے کو صنعتی شعبے کے لیے ’تباہ کن‘ قرار دیا۔  واضح رہے کہ سپر ٹیکس کی زد میں آنے والے شعبوں کی کمپنیوں پر اضافی ٹیکس لگنے کی وجہ سے سٹاک مارکیٹ جمعے کے روز کریش کر گئی کیونکہ ان کمپنیوں میں سے بڑی تعداد سٹاک مارکیٹ پر لسٹڈ ہیں۔ شبیر منشا نے بتایا کہ 'صعنتی شعبے پر گیس، بجلی، اور بلند شرح سود کی وجہ سے پہلے ہی بہت زیادہ بوجھ ہے اور سپر ٹیکس اس شعبے کی ترقی کو متاثر کر کے ملک کی اقتصادی ترقی کو متاثر کرے گا۔' انھوں نے کہا کہ ’سپر ٹیکس کو کمپنیاں عوام تک منتقل کر سکتی ہیں جس کی وجہ سے مہنگائی میں مزید اضافہ ہو گا۔‘ ڈاکٹر اکرام نے سپر ٹیکس کی وجہ سے انڈسٹریلائزیشن اور کارپوریٹائزیشن کے عمل پر منفی اثرات کے خدشے کا اظہار کیا۔ 'امیر طبقے پر ٹیکس خوش آئند لیکن یہ پیسہ بھی صارف سے ہی وصول ہو گا' پاکستان کے وزیر اعظم شہباز شریف کی جانب سے پاکستان کی بڑی صنعتوں پر 10 فیصد سپر ٹیکس کے اعلان کے ساتھ ہی سوشل میڈیا پر بحث کا آغاز ہو گیا۔ ایک جانب تو امیر طبقے پر ٹیکس لگانے کے فیصلے کو خوش آّئند قرار دیا گیا تو دوسری جانب اس خدشے کا اظہار بھی کیا گیا کہ اس کے اثرات بھی قیمتوں میں اضافے کی شکل میں عوام کو ہی برداشت کرنا ہوں گے۔ اگر پہلے طبقے کی بات کی جائے تو ثاقب ریاض لکھتے ہیں کہ ’صنعتوں اور ان کے مالکان پر سپر ٹیکس لگنے سے حکومتی خسارہ کم ہو گا اور عام آدمی کو ریلیف ملنے کا امکان بڑھے گا، امیروں پر نئے ٹیکس پوری دنیا میں لگ رہے ہیں کیونکہ ان کو زیادہ فرق نہیں پڑے گا صرف ان کا منافع کم ہو گا۔ خدارا، اچھے برے فیصلوں میں تمیز کرنا سیکھیں۔‘ ایک اور صارف نے لکھا کہ ’میں نہیں جانتا کہ سپر ٹیکس کے بارے میں کیا محسوس کیا جائے۔ میں جھوٹ نہیں بولوں گا لیکن کچھ حد تک حمایت ضرور کروں گا۔ امیر پر ٹیکس لگانا درست سمت میں قدم ہے۔ دیکھتے ہیں کہ اس کا معیشت پر کیا اثر پڑتا ہے؟‘ ادھر دوسری جانب ایک بڑا طبقہ ایسا بھی ہے جو اس فیصلے کو ملکی معیشت کے لیے نقصان دہ قرار دے رہا ہے۔  تحریک انصاف حکومت کے دوران معاشی ترجمان رہنے والے مزمل اسلم نے لکھا کہ انڈسٹریز پر 10 فیصد سپر ٹیکس عائد کر دیا گیا ہے۔ ’اب ترقی اور معیشت کو خدا حافظ کہہ دیں۔‘ یہ بھی پڑھیے ’آپ کو مہنگائی کرنی ہے کریں، عوام کو مشورے نہ دیں‘ شہباز شریف کا ایک چھٹی کا اعلان: ’جس نے پانچ دن کوئی کام نہیں کرنا وہ چھٹے دن کون سے پہاڑ توڑے گا‘ آئی ایم ایف آخر پاکستان سے چاہتا کیا ہے اور قرض پروگرام میں تعطل ملکی معیشت کو کیسے متاثر کر رہا ہے؟  چند افراد نے اس خدشے کا اظہار بھی کیا کہ اس ٹیکس کے بعد قیمتوں میں اضافہ کر دیا جائے گا اور یہ پیسہ صارف سے ہی وصول کیا جائے گا۔ مظہر جاوید نے ٹوئٹر پر لکھا کہ ’اب وہ تمام انڈسٹریز اپنی مصنوعات کی قیمتیں بڑھا دیں گی جن پر ٹیکس لگا ہے اس لیے سپر ٹیکس کا اثر صارف پر ہی پڑے گا جو افسوس ناک ہے۔‘ ’اس سے بہتر حل یہ تھا کہ ان انڈسٹریز کی کمائی پر ٹیکس کی شرح بڑھا دی جاتی۔‘  مظہر جاوید نے جس مسئلے کی جانب نشاندہی کی، وہ کئی دیگر سوشل میڈیا صارفین کے ذہن میں بھی موجود ہے۔  علی عباس زیدی، جنھوں نے امیر ترین افراد پر سپر ٹیکس کی حمایت میں ٹویٹ کی، نے ساتھ ہی حکومت کو یہ مشورہ بھی دیا کہ ’ریئل سٹیٹ پر بھی یہ ٹیکس لاگو کیا جائے اور اس بات کو بھی یقینی بنانے کے لیے اقدامات اور پالیسی بنائی جائے کہ یہ ٹیکس صارف کی جیب سے ہی ادا نہ ہو رہا ہو۔‘ واضح رہے کہ حکومت کی جانب سے ٹیکس کی مد میں اضافے کی کوششوں کا اعلان بھی کیا گیا ہے اور وزیر اعظم نے اپنے خطاب کے دوران سالانہ دو ہزار ارب روپے کی ٹیکس چوری روکنے کے لیے اقدامات پر بھی زور دیا۔ لیکن جہاں کمزور معاشی حالات میں حکومت پٹرولیم مصنوعات کی قیمتوں میں اضافہ کر چکی ہے اور آنے والے دنوں میں بجلی اور گیس کی قیمتوں میں بھی اضافہ متوقع ہے، ایسے میں سپر ٹیکس کا فیصلہ کیا اثرات مرتب کرے گا، یہ دیکھنا ابھی باقی ہے۔ ایسے میں کئی صارفین نے اس جانب بھی توجہ دلائی کہ سیاسی حالات کے تناظر میں حکومت اس فیصلے پر قائم رہ بھی سکے گی یا نہیں۔ اجلال سید نے لکھا کہ ’اب حکومت کو دو کام کرنے ہوں گے۔ پہلا تو اس بات کو یقینی بنانا کہ بڑے بزنس مین عوام کا استحصال نہ کریں اور دوسرا یہ کہ اپنے اعلانات پر قائم رہیں۔‘
19,science,ڈی این ایس کیا ہے اور کیا یہ سینٹرلائزیشن پاکستانی انٹرنیٹ صارف کا جینا دو بھر کر سکتی ہے؟,پاکستان میں انٹرنیٹ تک رسائی، اس پر موجود مواد پر پابندی اور پرائیویسی سے متعلق خدشات پر بحث تو آئے روز سننے کو ملتی ہے لیکن گذشتہ چند روز سے یہاں 'ڈی این ایس' نامی اصطلاح کی بازگشت سنائی دے رہی ہے۔  اس کی وجہ متعدد ایسی خبروں کی اشاعت ہے جن میں یہ دعویٰ کیا گیا ہے کہ پاکستان ٹیلی کمیونیکیشن اتھارٹی (پی ٹی اے) پاکستان میں سینٹرلائزڈ ڈی این ایس کنٹرول کی پالیسی کے نفاذ پر غور کر رہی ہے جسے ڈیجیٹل حقوق کے لیے کام کرنے والے کارکنوں کی جانب سے 'انٹرنیٹ کے ڈھانچے پر حملہ' قرار دیا گیا ہے۔  تاہم منگل کو پی ٹی اے کی جانب سے ایک وضاحتی بیان میں کہا ہے گیا ہے کہ 'پی ٹی اے نے پیکا کے سیکشن 37 کے تحت محض غیر قانونی مواد کو بلاک کرنے کے لیے خود کار نظام کا نفاذ کیا ہے۔' اعلامیے میں بعض جریدوں پر شائع ہونے والی خبروں کی تردید کرتے ہوئے کہا گیا ہے کہ 'ہم نے ایسا سنٹرلائزڈ ڈی این ایس کنٹرول نافذ نہیں کیا جہاں ریزولوشن سینٹرلائزڈ ہو گی بلکہ تمام ریزولوشن انٹرنیٹ سروس پرووائیڈرز (آئی ایس پیز) کی سطح پر ہو گی۔' اس حوالے سے گفتگو کا آغاز روزنامہ ڈان میں چھپنے والی ایک خبر سے ہوا جس میں پی ٹی اے اور آئی ایس پیز کے درمیان سینٹرلائزڈ ڈی این ایس کنٹرول کے حوالے سے اختلافات کا دعویٰ کیا گیا تھا۔ خبر کے مطابق آئی ایس پیز کو اس پالیسی کے حوالے سے انٹرنیٹ سروسز متاثر ہونے اور اس پر آنے والے اخراجات میں اضافے پر تحفظات تھے۔ پی ٹی اے کے اعلامیے میں یہ بھی دعویٰ کیا گیا ہے کہ '‏یہ اقدام پاکستان کے آئی ایس پیز کے ساتھ مشاورت اور وسیع غور و خوض کے بعد اٹھایا گیا ہے۔'  'اس حالیہ پیش رفت سے انٹرنیٹ خدمات کی قیمتوں پر کوئی اثر نہیں پڑے گا، انٹرنیٹ کی رفتار میں کمی نہیں ہو گی اور نہ ہی شہریوں کی رازداری (پرائیویسی) پر کوئی اثر پڑے گا۔' تاہم ڈان اخبار میں ہی شائع ہونے والے ایک تجزیے کے بعد پی ٹی اے کی جانب سے ایک مفصل تردید جاری کی گئی، جس میں اس کالم میں کیے گئے تمام دعوؤں کو مسترد کیا گیا۔ اس حوالے سے پی ٹی اے کی تردید کے باوجود سوشل میڈیا پر اکثر افراد اس بارے میں سوالات پوچھ رہے ہیں اور یہ جاننا چاہتے ہیں کہ آیا اگر ایسی کوئی پالیسی نافذ کی جاتی ہے تو اس کے اثرات عام صارف پر کیا ہو سکتے ہیں۔ ڈی این ایس کیا ہے؟   ایلگزر ٹیکنالوجی میں سینیئر مینیجر آئی ٹی کامران خان نے ڈی این ایس سے متعلق تفصیلات بتائی ہیں جن کا مفہوم بیان کیا جا رہا ہے۔  جب بھی کسی ویب سائٹ کی رجسٹریشن ہوتی ہے تو اسے ایک آئی پی ایڈرس دیا جاتا ہے جو عددی روپ میں ہوتا ہے مثلاً  202.164.154.129۔  ایسے اربوں ایڈرس اس وقت موجود ہیں۔ ایسے میں عام صارف کی آسانی کے لیے اسے ایک نام دیا جاتا ہے جس کی میپنگ ڈومین نیم سسٹم یعنی (ڈین این ایس) کہلاتی ہے۔  آپ اسے یوں سمجھ لیں کہ یہ ایک فون ڈائریکٹری ہے جس میں متعدد افراد کے نام اور نمبر درج ہیں۔ مثال کے طور پر گوگل ڈاٹ کام کا آئی پی ایڈرس (165 181 250 142) ہے۔ اب ظاہر ہے کہ اس نمبر کو یاد رکھنے سے ’گوگل ڈاٹ کام‘ یاد رکھنا زیادہ آسان ہے۔ یعنی آپ کو یہ معلوم نہیں ہو گا کہ جس ویب سائٹ کا ایڈرس آپ نے سرچ بار میں لکھا ہے اس کا آئی پی یڈرس کیا ہے، تاہم اسے آپ نیٹ ورکس کے درمیان بولی جانے والی زبان یا ویب سائٹس کا پی او باکس نمبر کہہ لیجیے۔  ڈی این ایس سینٹرلائزڈ کنٹرول سے کیا مراد ہے؟ اب اگر آپ کو یہ انتہائی پیچیدہ اصطلاح سمجھ آ گئی ہے تو کامران خان سے جانتے ہیں کہ اس کے سینٹرلائزڈ کنٹرول سے کیا مراد ہے۔ یوں سمجھ لیجیے کہ اگر پی ٹی اے کو کسی بھی ویب سائٹ کو بلاک کرنا ہوتا ہے، تو اس کی درخواست لے کر اسے آئی ایس پیز کے پاس جانا پڑتا ہے جو ڈی این ایس سرور سے اس کا آئی پی ایڈرس ڈھونڈنے سے منع کر دیتی ہیں۔ یعنی اگر ملک میں ٹوئٹر ڈاٹ کام پر پابندی لگ جائے تو دراصل جب آپ اس کا یو آر ایل براؤزر میں لکھیں گے تو ڈی این ایس سرور اس کا آئی پی ایڈرس ڈھونڈ کر ہی نہیں دے گا۔ یوں نہ ہو گا آئی پی ایڈرس، نہ کھلے گی ویب سائٹ۔ تاہم سینٹرلائزڈ ڈی این ایس کنٹرول کے باعث پی ٹی اے مبینہ طور پر یہ طاقت بھی اپنے ہاتھ میں لینا چاہتا ہے، یعنی ایک ہی مرکزی ڈی این ایس سرور جو تمام ایسی درخواستوں کے آئی پی ایڈرسز کی مراد پوری کرے۔ اگر پی ٹی اے نے اس کا نفاذ نہیں کیا تو پھر مسئلہ کیا ہے؟ ڈیجیٹل حقوق کے حوالے سے سرگرم تنظیم بولو بھی کے شریک بانی اسامہ خلجی کے ڈان میں لکھے گئے تجزیے کے بعد پی ٹی اے نے تردید جاری کی تھی۔  بی بی سی سے بات کرتے ہوئے انھوں نے دعویٰ کیا کہ 'یکم جون کو پی ٹی اے کی جانب سے بلائے گئے اجلاس جس میں ملک کے تمام ٹیلی کام آپریٹرز بھی موجود تھے، اجلاس میں نہ صرف سینٹرلائزڈ ڈی این ایس کنٹرول سے متعلق بھی بات ہوئی بلکہ عالمی ڈی این ایس سرورز کو بلاک کرنے سے متعلق بھی بات ہوئی ہے۔‘ 'اگر ایسا کچھ سوچا ہی نہیں جا رہا تو پھر اس بارے میں اجلاس کیوں بلائے جا رہے ہیں اور یہ مسئلہ مجھ سے پہلے تو آئی ایس پیز کی جانب سے اٹھایا جا چکا ہے۔' تاہم سوال یہ ہے کہ اگر پی ٹی اے نے تردید بھی جاری کر دی ہے تو پھر مسئلہ کیا ہے؟ اس حوالے سے بات کرتے ہوئے ڈیجیٹل رائٹس کی تنظیم بائٹس فار آل کے شہزاد احمد کہتے ہیں 'یہ جانتے ہوئے کہ پی ٹی اے کیسے کام کرتا ہے اور یہ عوام دوست فیصلے نہیں کرتا تو ہم کسی بھی صورت میں اس پر اعتماد نہیں کر سکتے۔' انھوں نے کہا کہ 'اگر آج یہ کہہ رہے ہیں کہ ایسا کچھ نہیں ہو گا، تو ان پر بھروسہ نہیں کیا جا سکتا کہ یہ ایک ہفتے کے بعد ایسا کریں گے یا نہیں کیونکہ ہمیں نہیں معلوم۔' وہ اس کی مثال پی ٹی اے کی جانب سے ویب فلٹریشن سافٹ ویئرز کے مبینہ استعمال سے بھی دیتے ہیں۔  پی ٹی اے پر ماضی میں انٹرنیٹ فلٹریشن سافٹ ویئر استعمال کرنے کے الزامات لگتے رہے ہیں، تاہم ادارے نے کبھی بھی باضابطہ طور پر ایسے کسی معاہدے یا سافٹ ویئر کی خریداری کی تصدیق نہیں کی۔ تاہم ادارے کے ترجمان نے بی بی سی سے بات کرتے ہوئے انٹرنیٹ پر کسی بھی قسم کی قدغن لگانے کے حوالے سے کہی گئی باتوں کی تردید کرتے ہوئے کہا کہ پی ٹی اے کی جانب سے اقدامات پی ای سی اے 2016، پاکستان ٹیلی کام (ری آرگنائزیشن) ایکٹ، 1996 اور دیگر قواعد و ضوابط کے تحت اٹھائے جاتے ہیں اور انٹرنیٹ کے حوالے سے مجوزہ اقدامات بھی قوانین کے مطابق ہیں۔ یہ بھی پڑھیے دنیا کو تبدیل کر دینے والا انٹرنیٹ پاکستان میں کب اور کیسے آیا؟  آزادی انٹرنیٹ: پاکستان کا شمار 10 بدترین ممالک میں 'ٹرولنگ پاکستانی معاشرے کی سب سے بڑی لعنت ہے‘ تاہم بائٹس فار آل کے بانی شہزاد کا دعویٰ ہے کہ 'پی ٹی اے کی جانب سے آئی ایس پیز کو فہرستیں بھیجنے کے علاوہ ان فلٹریشن سافٹ ویئرز کا استعمال کر کے بھی انٹرنیٹ کو کنٹرول کرنے کی کوشش کی جاتی ہے۔' کیا ایسے کسی ممکنہ اقدام سے انٹرنیٹ استعمال کرنے میں مسائل درپیش ہوں گے؟ صارفین اس بارے میں بھی خاصے پریشان ہیں کہ کہیں انھیں اس نئے اقدام کی بدولت کسی ویب سائٹ سے مستقل طور پر رخصت نہ ہونا پڑے۔  شہزاد  احمد کے نزدیک ایسا نہیں ہے، وہ کہتے ہیں کہ 'یہ جو مرضی کرتے رہیں، لوگوں کے پاس آپشن ہیں، لوگ وہ استعمال کر کے اسے بائی پاس بھی کرتے رہیں گے۔  'انھوں نے اس سے پہلے بھی چیزیں بلاک کیں تو لوگوں نے وی پی اینز استعمال کیے۔' انھوں نے کہا کہ 'پی ٹی اے نے اپنی پالیسیوں کی بنیاد ہی قومی سلامتی، توہین آمیز مواد یا مذہبی مواد پر رکھی ہوئی ہے تو ہم ان سے کیا توقع کر سکتے ہیں 'پی ٹی اے کا کردار تو یہ بھی ہے کہ وہ موجودہ سروسز کو بہتر بنائیں، لوگوں تک انٹرنیٹ کی فراہمی یقینی بنانے کے لیے کام کریں، اس طرف تو ان کا دھیان ہے ہی نہیں۔'  شہزاد احمد نے کہا کہ میرا نہیں خیال اس سے کوئی فرق پڑتا ہے، ہم انھیں 2010 سے بتا رہے ہیں کہ آپ انٹرنیٹ کو کنٹرول نہیں کر سکتے۔' انھوں نے کہا کہ 'آپ لوگوں کی انٹرنیٹ کے ذمہ دارانہ استعمال کی جانب توجہ دلوائیں نہ کہ ہر چیز پر پابندی عائد کرنا شروع کر دیں۔' کامران خان بھی شہزاد کی اس بات سے متفق ہیں کہ سینٹرلائزڈ ڈی این ایس کنٹرول کے باوجود بھی مواد پر مکمل پابندی لگانا ممکن نہیں۔  وہ کہتے ہیں کہ 'انٹرنیٹ کا ایک بہت بڑا حصہ جہاں ایسے غیر قانونی کام ہوتے ہیں وہ تو ہماری نظروں سے اوجھل ہیں، اور جو انٹرنیٹ ہماری نظروں کے سامنے ہے اس کی تو پہلے ہی نگرانی ہوتی ہے تو اگر اس پر پابندی عائد ہو گی تو لوگ وی پی اینز کا استعمال کر لیں گے۔ 'پاکستان میں انٹرنیٹ تک رسائی کتنی محدود ہو گی اس کا دارومدار اس بات پر بھی ہے کہ پی ٹی اے کے ارادے کیا ہیں۔'
20,pakistan,ارسلان خان بازیاب، رینجرز نے ان کی گرفتاری ظاہر کر دی، تفتیش میں تعاون پر تنبیہ کر کے رہا کر دیا,کراچی کے علاقے کلفٹن سے لاپتہ ہونے والے سوشل میڈیا ایکٹوسٹ اور سماجی کارکن ارسلان خالد کی گرفتاری سندھ رینجرز نے ظاہر کرتے ہوئے انھیں تفتیش میں تعاون پر تنبیہ کر کے رہا کر دیا ہے۔  ترجمان سندھ رینجرز کی جانب سے جاری ایک اعلامیہ میں کہا گیا ہے کہ ارسلان خان کو تفتیش میں تعاون کرنے پر تنبیہ کر کے رہا کر دیا گیا ہے۔ ترجمان رینجرز کا کہنا ہے کہ محمد ارسلان کو ایک دہشت گرد گروپ کے ساتھ روابط کی بنیاد پر گرفتار کیا گیا تھا۔ دوران تفتیش ملزم کے دہشت گرد گروپ سے مبینہ مالی معاونت لینے  کا انکشاف ہوا۔  ترجمان رینجرز کے مطابق کلفٹن میں کارروائی انٹیلی جنس معلومات کی بنیاد پر کی گئی تھی۔ جس کے بعد ارسلان خالد نے بھی ٹویٹ کرتے ہوئے خیریت سے گھر واپسی کی تصدیق کی۔  انھوں نے اپنی ٹویٹ میں لکھا کہ ’ میں خیریت سے گھر واپسی آ گیا ہوں، اس مشکل وقت میں تمام افراد کی محبتوں، مدد اور کوشیشوں کا شکریہ، میرے پاس الفاظ نہیں ہیں۔ آپ سب کو بہت پیار۔‘ اس سے قبل ارسلان کی اہلیہ عائشہ نے بی بی سی کو بتایا کہ رات کے غالباً چار بجے تھے وہ اور بچے سو رہے تھے کہ دروازے پر دستک ہوئی اور پھر اس کے بعد دس کے قریب اہلکار گھر میں داخل ہو گئے۔   ’دس کے قریب اہلکار جن میں سے تین سادہ کپڑوں میں تھے گھر میں داخل ہوئے اور ارسلان کو بولا تم ریاست کے خلاف بات کرتے ہو۔۔۔ وہ کہتا رہا کہ میں قانون کی پیروی کرنے والا شہری ہوں لیکن وہ اس کو ساتھ لے کر چلے گئے۔‘   انھوں نے دعویٰ کیا کہ سب کے چہروں پر سیاہ نقاب تھا، صرف آنکھیں نظر آ رہی تھیں۔ انھوں نے ارسلان کو کہا کہ ’تم ریاست کے خلاف لکھتے ہو، تم نے پریشان کر کے رکھا ہے، پاکستان میں رہتے ہو اور یہاں رہ کر یہ سب کرتے ہو۔‘  ’ارسلان نے جواب دیا کہ میں قانون کی پیروی کرتا ہوں لیکن انھوں نے اس کی ایک نہ سُنی۔‘ عائشہ کے مطابق ’اہلکاروں نے ارسلان کا موبائل فون لے لیا۔ اس کے بعد بیٹی کا فون بھی لیا اور پوچھا کہ لیپ ٹاپ کہاں ہے، کیا اسلحہ تو نہیں ہے۔ پھر ارسلان کو کہنے لگے کہ تم ہی ’اے کے 47‘ ہو نا ( یہ ارسلان کا ٹوئیٹر ہینڈل ہے۔)‘  ان کے مطابق اس کے بعد اہلکار ارسلان کو اپنے ساتھ نیچے لے گئے، جہاں کمپاؤنڈ میں ایک پجیرو گاڑی آئی، جس میں سول ڈریس (عام کپڑوں میں ملبوس) اہلکار بیٹھے تھے، ارسلان کو ساتھ بٹھایا جبکہ باقی اہلکار اپنی موبائل گاڑیوں میں بیٹھ کر روانہ ہو گئے۔ اس واقعے کے بعد سندھ رینجرز سے اس بارے میں رابطہ کیا گیا تھا لیکن اس وقت انھوں نے اس پر کوئی مؤقف نہیں دیا تھا جبکہ ایس پی کلفٹن روحیل کھوسو نے بی بی سی کو بتایا کہ سوشل میڈیا کے ذریعے انھیں اس واقعے کے بارے میں معلوم ہوا ہے۔ روحیل کھوسو نے بتایا کہ ’میں نے تمام متعلقہ تھانوں سے معلوم کیا ہے، اُن میں سے کسی تھانے نے انھیں حراست میں نہیں لیا۔‘ عائشہ کے مطابق ارسلان ٹوئٹر پر سرگرم تھے۔ وہ بلاتفریق لاپتہ افراد اور مذہبی اقلیتوں کے لیے آواز اٹھاتے تھے۔ ’دوست احباب انھیں کہتے تھے کہ انھیں خیال رکھنا چاہیے۔ لوگوں کو سچ سننے کی عادت نہیں، وہ کہتا تھا کہ مجھے سے یہ بددیانتی نہیں ہو گی۔‘ ’ارسلان کراچی کی آواز کو سپورٹ کرتے تھے‘ ،تصویر کا ذریعہSocial Media صحافی اور سوشل میڈیا ایکٹوسٹ فواد حسن کا کہنا ہے کہ ارسلان کراچی کی آواز کو سپورٹ کرتے تھے۔ ’جو شہری لاپتہ ہیں، جو اسیر ہیں، وہ اُن کی معلومات رکھتے تھے اور لاپتہ افراد کے اہلخانہ کی خبرگیری کرتے تھے۔‘ ارسلان کراچی میں گجر نالے سمیت دیگر علاقوں سے تجاوزات کے خلاف آپریشن کے بعد بنائی گئی ’کراچی بچاؤ تحریک‘ میں بھی سرگرم رہے۔ اس تحریک کے رہنما خرم علی کے مطابق ارسلان ان کی تنظیم کے باقاعدہ رُکن نہیں تھے لیکن وہ اس مہم کو سوشل میڈیا پر سپورٹ کرتے تھے۔ یہ بھی پڑھیے ’شوہر نے بتایا چند مسلح لوگوں نے گاڑی روک لی ہے، اس کے ساتھ فون بند ہوگیا‘ جبری گمشدگی کے مبینہ کیس: ’وہ ہاسٹل سے لائبریری گیا تھا، پھر رابطہ نہیں ہوا‘  ’دھمکیاں مل رہی ہیں کہ جب تم بلوچستان میں پیشی بھگتنے جاؤ گے تو اغوا کر لیا جائے گا‘ خرم علی نے اپنے ٹویٹ میں کہا ہے کہ ’کچھ عرصے پہلے ارسلان سے ملاقات ہوئی تو میں نے کہا آپ بہت زیادہ سچ لکھ رہے ہیں۔ ارسلان نے کہا کہ سب سے بڑا خطرہ ضمیر کی عدالت میں مجرم ٹھہرنے کا ہے۔ سچ لکھنا نہیں چھوڑ سکتا کیونکہ دنیا کی ہر قید سے ضمیر کی قید زیادہ تکلیف دہ ہے۔‘ سماجی رابطوں کی ویب سائیٹ ٹوئٹر پر بھی ارسلان کی رہائی کے حوالے سے ٹرینڈ موجود ہے۔  ایوان بالا کے رکن سینیٹر مصطفیٰ نواز کھوکھر نے اپنی ٹوئٹ میں لکھا ’جبراً اُٹھائے گئے ارسلان صاحب کی اہلیہ کا ویڈیو پیغام سنا۔ اُنھیں یہ بتایا گیا طیہ سوشل میڈیا پر بہت بولتے اور لکھتے ہیں۔‘ انھوں نے لکھا کہ ’بولنا اور لکھنا جرم نہیں، جرم کسی شہری کو زبردستی اغوا اور گمشدہ کرنا ہے۔‘ سینیئر سیاستدان اور انسانی حقوق کمیشن کے سابق چیئرمین افراسیاب خٹک نے کہا ہے کہ ’ارسلان خان کی جبری گمشدگی قابل مذمت ہے، کب تک مقننہ، انتظامیہ اور عدلیہ آئین و قانون کی اس خلاف ورزی پر سوتے رہیں گے؟ شہریوں کے حقوق کا کیا ہو گا؟‘ ارسلان خان کے ٹوئٹر پر حلقہ 245 پر ضمنی انتخابات پر ایم کیو ایم لندن کی جانب سے بائیکاٹ کی حمایت بھی موجود ہے۔ ایم کیو ایم لندن کی رابطہ کمیٹی نے ٹویٹر پر ارسلان خان کو حراست میں لیے جانے کی شدید مذمت کی ہے اور کہا کہ سپریم کورٹ اور ہائی کورٹ ارسلان خان کی گرفتاری کا نوٹس لیں اور ارسلان خان کو فی الفور رہا کیا جائے۔ 
21,pakistan,پاکستان میں دہشتگردی کے حالیہ واقعات کا سی پیک منصوبوں پر کیا اثر پڑا؟,پاکستان کے مختلف علاقوں میں چینی شہریوں اور بلوچستان کے جنوبِ مغرب میں بلوچ شدت پسندوں کی جانب سے حملوں کے بعد سی پیک پر کام کی رفتار پہلے سے قدرے کم بتائی جا رہی ہے۔  اس کے بارے میں سی پیک سے جڑے ایک ترجمان نے بی بی سی کو بتایا ہے کہ حالیہ حملوں کے بعد چینی افراد، خاص طور سے وہ جن کا تعلق سی پیک منصوبوں سے ہے، انھیں ان کے ملک واپس بھیجا گیا ہے جبکہ جن منصوبوں پر تاحال کام جاری ہے ان پر افرادی قوت کم کرنے کا فیصلہ کیا گیا ہے۔  چینی حکام کی جانب سے اس فیصلے کے بارے میں وفاقی وزیر برائے منصوبہ بندی اور سپیشل انیشیئٹو احسن اقبال نے اس اطلاع کی تردید کرتے ہوئے کہا کہ ’ہمیں تو ایسی کوئی اطلاع نہیں ملی بلکہ یہ ضرور ہے کہ چینی اب نئے منصوبوں پر کام کرنا چاہتے ہیں۔‘ بی بی سی سے بات کرتے ہوئے احسن اقبال نے کہا کہ ’انٹیلیجنس اداروں کو سابق حکومت کی جانب سے سیاسی مقاصد کے لیے استعمال کیا گیا جس کے نتیجے میں ایسے عناصر (شدت پسندوں) نے سر اٹھانا شروع کر دیا۔‘ انھوں نے کہا کہ ’چین کی جانب سے اپنی حفاظت خود کرنے کے بارے میں کوئی مراسلہ یا بات موصول نہیں ہوئی۔‘ احسن اقبال نے کہا کہ ’چین نے پاکستان سے اپنے شہریوں کو کم نہیں کیا بلکہ وہ تو مزید نئے منصوبوں پر بات چیت کر رہے ہیں۔‘    دوسری جانب سی پیک کے منصوبوں سے جڑے ایک ترجمان نے اپنا نام ظاہر نہ کرنے کی شرط پر بتایا کہ سی پیک کے جاری منصوبوں پر حالیہ حملوں کا تین طریقے سے اثر پڑا ہے۔ ’پہلا یہ کہ لوگوں میں ڈر بیٹھ گیا ہے جس کی وجہ سے انھوں نے اپنے خدشات کا اظہار کیا۔ دوسرا یہ کہ موجودہ منصوبوں کے دوسرے فیز کے لیے اب لوگ درکار ہیں اور ان میں یہاں آنے کے بارے میں خوف ہے۔‘ ’تیسرا یہ کہ لوگوں کی آمدورفت کو محدود کر دیا جاتا ہے جس کے نتیجے میں کام کرنے کے گھنٹے پورے نہیں ہو پاتے جس کی وجہ سے منصوبوں کو پورا کرنے میں پہلے سے زیادہ وقت لگتا ہے۔‘  سی پیک کے تحت کتنے منصوبے جاری، کتنے مکمل ہوچکے ہیں؟ حکومت کی سی پیک سے متعلق ویب سائٹ کے مطابق اس وقت سی پیک کے تحت منصوبوں کی تعداد 21 ہے، جن میں سے 10 پر کام مکمل ہو چکا ہے۔ اس کے علاوہ چھ منصوبے زیرِ تعمیر ہیں اور باقی رہ جانے والے زیرِ غور ہیں۔  ان تمام جاری یا زیرِ غور منصوبوں میں بجلی (ہائیڈرو پاور، سولر، تھر کول (یعنی کوئلہ) اور وِنڈ پاور) منصوبوں کی تعداد زیادہ ہے۔  ان منصوبوں میں 70 فیصد سرمایہ بجلی میں لگایا گیا ہے اور رہ جانے والے اور زیرِ غور منصوبوں میں بھی بجلی کے منصوبے زیادہ ہیں۔  سی پیک منصوبوں کی کُل تعداد کے حوالے سے حکومت نے ایک اعلامیہ جاری کرتے ہوئے بتایا تھا کہ ان منصوبوں پر لگنے والی رقم 49 ارب ڈالر ہے۔  اس سے پہلے متعدد بار یہ رقم 62 ارب بتائی گئی تھی لیکن چند منصوبوں کے کم ہونے کی وجہ سے حکومت نے وضاحت کی کہ یہ رقم 49 ارب ڈالر ہے۔  ’پچھلے تین سال میں کسی نئے منصوبے پر کام شروع نہیں ہوا‘ حالیہ دنوں میں وفاقی حکومت کی جانب سے پاکستان کا بجٹ متعارف کراتے ہوئے تقریباً 14 نکات پر خاص زور دیا گیا تھا۔  ان میں سے ایک سی پیک کے تحت نئے منصوبے شروع کرنے کے بارے میں تھا، جس کے بارے میں حکومت کی جانب سے بتایا گیا تھا کہ ان منصوبوں کے لیے مزید فنڈز جاری کیے جائیں گے اور ان پر جلد کام شروع کیا جائے گا۔  لیکن سی پیک کے منصوبوں پر کام کرنے والے وفاقی حکومت کے ایک ترجمان نے بتایا ہے کہ چینی حکام نے خاصے واضح الفاظ میں حکومت کو کہا ہے کہ وہ ’پہلے سے جاری منصوبوں کو نمٹانے کے بعد ہی کسی نئے منصوبے پر بات کریں گے۔‘ ترجمان کا کہنا ہے کہ ’پچھلے تین سال میں کسی نئے منصوبے پر کام شروع نہیں کیا گیا اور اس بات کا تعین کہ حکومت کسی نئے منصوبے کے لیے فنڈز جاری کرے گی یا نہیں وہ جوائنٹ کوارڈینیشن کمیٹی یعنی جے سی سی کی ایپکس میٹنگ کے ذریعے ہی طے ہو گا۔‘   کیا منصوبوں میں سست رفتاری اور چینی حکام کے محتاط رویے کی وجہ حالیہ حملے ہیں؟ ترجمان نے بتایا ہے کہ اس محتاط رویے کی ایک واضح کڑی حالیہ مہینوں میں چینی افراد پر ہونے والے حملوں سے جڑتی ہے۔  رواں سال جنوری سے بلوچ شدت پسندوں کی جانب سے جاری حملوں میں سے ایک حملہ کراچی یونیورسٹی میں چینی انسٹیٹیوٹ پر اپریل میں ہوا تھا۔ ترجمان کا کہنا ہے کہ ان حملوں کا ایک اثر اس بات پر پڑا کہ منصوبوں پر کام کرنے والے چینی مزدوروں یا انجینئیرز کو فوری طور پر پاکستان سے واپس چین بھیجا گیا اور ’افسران کو اسلام آباد تک محدود رہنے کی ہدایت کی گئی۔‘ ترجمان نے بتایا کہ ’چینی افراد اپنی حفاظت کے بارے میں خاصے پریشان ہیں اور ہر حملے کے بعد چینی حکام ایک نئی ریڈ لائن بڑھا دیتے ہیں۔‘ ’اس بار انھوں نے اپنی حفاظت کا خود انتظام کرنے کی بات بھی کی لیکن اب تک پاکستان کی حکومت نے ان کا یہ مطالبہ منظور نہیں کیا۔‘  سی پیک سے ہی جڑے ایک اور افسر نے بتایا کہ ’چینی حکام اور پاکستان کے درمیان حفاظتی امور کو لے کر خاصی بات چیت ہوئی ہے لیکن ہم ان سے امید نہیں کر سکتے کہ وہ اپنے لوگوں کو یہاں مرنے کے لیے چھوڑ دیں۔‘ ’اس لیے یہ بات صحیح ہے کہ ایک بڑی تعداد یہاں سے گئی ہے اور وجہ یہی ہے کہ گراؤنڈ پر کم سے کم چینی افراد نظر آئیں، جس کے نتیجے میں منصوبوں کی جو رفتار ہونی چاہیے تھی وہ نہیں۔‘   اسی سلسلے میں گوادر اور لسبیلہ سے رکنِ قومی اسمبلی اسلم بھوتانی نے بی بی سی کو بتایا کہ بلوچ شدت پسندوں کی جانب سے حملوں کے بعد جاری منصوبوں پر کوئی خاص اثر نہیں پڑا۔ ’اب تک وزیرِ اعظم شہباز شریف دو بار گوادر کا دورہ کر چکے ہیں اور سی پیک کے منصوبوں سے متعلق کئی بار بات کی گئی ہے۔ باور کرایا گیا ہے کہ اس بار یہ منصوبے بر وقت پورے کیے جائیں گے۔ یہ بات وہ کسی وجہ سے کررہے ہیں۔ انھیں چین کی طرف سے یقین دہانی کرائی گئی ہو گی۔۔‘ پاکستان کی موجودہ حکومت جس میں مسلم لیگ نون بھی شامل ہے، سی پیک کے منصوبوں میں خاص دلچسپی اس لیے بھی لیتی ہے کیونکہ سی پیک کی ابتدا ان کے دورِ حکومت یعنی سنہ 2013 میں ہوئی تھی۔   یہ بھی پڑھیے کیا پاکستان کے لیے سی پیک آج بھی اتنا ہی اہم ہے جتنا معاہدے کے آغاز میں تھا؟ کراچی یونیورسٹی: حملہ آور کون تھیں اور پاکستان میں خواتین خودکش حملہ آوروں کی تاریخ کیا ہے؟ کیا سی پیک منصوبوں پر عملدرآمد سست روی کا شکار ہے؟ اس سے قبل پلاننگ ڈویژن اور سپیشل انیشئیٹو کے وزیر احسن اقبال نے چھ مئی کو سی پیک منصوبوں کا حفاظتی جائزہ لیتے ہوئے افسوس کا اظہار کرتے ہوئے کہا کہ جوائنٹ ورکنگ گروپ (جے سی سی) کی میٹنگ میں جس رفتار سے سکیورٹی اقدامات پر بات ہونی چاہیے تھی ویسے پچھلے چار سال میں نہیں ہوئی۔  احسن اقبال نے یہ بھی کہا کہ کراچی میں حملے کے بعد جہاں چینی افراد کی حفاظت ’فُول پروف‘ بنائی گئی، وہیں اقدامات کیے جا رہے ہیں کہ بلوچ نوجوانوں سے بھی بات چیت جاری رکھی جائے۔  جبکہ اسی اجلاس میں شامل وزارتِ داخلہ کے ترجمان کو بھی بتایا گیا کہ جو حفاظتی پروٹوکول سی پیک پر کام کرنے والے افراد کے لیے وضع کیے گئے ہیں ’وہ ان اقدامات پر عمل بھی کروائیں۔‘ دوسری جانب کراچی یونیورسٹی میں چینی انسٹیٹیوٹ میں حملے کے بعد صوبہ پنجاب اور دیگر صوبوں میں موجود درسگاہوں میں حفاظتی اقدامات بڑھا دیے گئے ہیں۔  پنجاب یونیورسٹی کے چیف سکیورٹی افسر کرنل عبید نے بی بی سی کو بتایا کہ ’حفاظتی اقدامات کرنے کا مطلب یہ ہرگز نہیں کہ ہم سب کو شک کی نگاہ سے دیکھ رہے ہیں لیکن ہم یہ حق رکھتے ہیں کہ جانچ پڑتال کریں اور یہاں پر آنے والے ہر طالبعلم اور ٹیچر کی حفاظت کو یقینی بنائیں۔‘ دوسری جانب سی پیک سے منسلک منصوبوں پر کام جہاں سست روی کا شکار ہے، وہیں حکومت اس بارے میں کسی قسم کے ’پروپیگینڈا‘ کو بھی روکنے میں مصروف ہے۔  حکومتی ترجمان نے اس کے بارے میں کہا کہ ’چینی افراد پر لازم نہیں کہ وہ یہیں رہیں اور خود پر ہونے والے حملوں کا سامنا کرتے رہیں۔ حکومت انھیں بہت اچھی حفاظت فراہم کر رہی ہے لیکن ہمیں یہ بات بھی یاد رکھنی چاہیے کہ چین پاکستان کے علاوہ مختلف ممالک میں منصوبے چلا رہا ہے تو وہ کہیں بھی جا سکتے ہیں اور چاہیں تو اپنی نفری یہاں سے کم کرنے کا حق بھی رکھتے ہیں۔‘
22,entertainment,جب نور جہاں کے عشق میں کرکٹر نذر محمد کا بازو ٹوٹا, 24 جون 1953 کو روزنامہ امروز لاہور نے مشہور اداکارہ اور گلوکارہ نور جہاں اور ٹیسٹ کرکٹر نذر محمد کے بارے میں ایک خبر شائع کی جس کے مطابق نور جہاں نذر محمد سے ملنے کے لیے کسی مقام پر گئی ہوئی تھیں کہ اچانک وہاں ان کے شوہر شوکت حسین رضوی پہنچ گئے۔  نذر محمد نے شوکت حسین رضوی کو دیکھ کر بالائی منزل سے چھلانگ لگا دی جس کی وجہ سے ان کا بازو ٹوٹ گیا اور وہ کرکٹ کھیلنے سے ہمیشہ کے لیے معذور ہو گئے۔ ملکہ ترنم نور جہاں اور ٹیسٹ کرکٹر نذر محمد کا رومان پاکستان کی فلمی تاریخ کا ایک دلچسپ مگر افسوس ناک واقعہ ہے۔ اس رومان کا انجام ایک حادثے پر ہوا جس میں نذر محمد اپنا بازو تڑوا کر کرکٹ کی دنیا سے ہمیشہ کے لیے دور ہو گئے۔  نذر محمد مشہور موسیقار فیروز نظامی کے چھوٹے بھائی تھے۔ وہ گانے سے دلچسپی رکھتے تھے اور جن لوگوں نے انھیں گاتے سنا، ان کا کہنا ہے کہ وہ بہت سریلی آ واز کے مالک تھے۔ نور جہاں اور نذر محمد کا یہ رومان کب اور کہاں شروع ہوا، اس سلسلے میں نور جہاں، نذر محمد اور شوکت حسین رضوی کے بیانات میں تضاد پایا جاتا ہے۔ نور جہاں ان دنوں گیارہ، بارہ سال کی تھی جب نذر محمد سے ان کی پہلی ملاقات ہوئی۔ یہ بمبئی کی بات ہے، جب نور جہاں نذر کے بڑے بھائی فیروز نظامی کے گھر ان سے فن سیکھنے کے لیے جایا کرتی تھیں۔ نذر بھی ان دنوں پنجاب کی کرکٹ ٹیم کے ساتھ بمبئی آیا کرتے تھے۔  نور جہاں نے سنہ 1972 میں وسیم اکبر کو دیے گئے ایک انٹرویو میں بتایا کہ ’شام کا وقت تھا، میں گا رہی تھی کہ ایک چھریرے بدن کا نوجوان کمرے میں آ گھسا اور میری طرف ٹکٹکی باندھ کر تکنے لگا۔ پہلے تو میں نے اس کی طرف سے توجہ نہ کی لیکن جب اس نے دیکھنا بند ہی نہ کیا تو میں نے فیروز صاحب سے کہا کہ یہ لڑکا کون ہے اور میرا منہ کیوں تک رہا ہے۔‘ ’مجھے غصے میں دیکھ کر نذر کا رنگ فق ہو گیا لیکن فیروز صاحب نے اسے کچھ نہیں کہا، بولے کہ یہ میرا چھوٹا بھائی ہے، بہت اچھی کرکٹ کھیلتا ہے اور گاتا بھی بہت اچھا ہے۔ ریڈیو پر کبھی اس کی غزلیں نہیں سنیں، کتنے دن اس کو ہو گئے ہیں، لاہور سے بمبئی آئے ہوئے، اب میرے پاس آیا ہے۔‘ نور جہاں نے نذر سے اصرار کیا کہ وہ کوئی غزل سنائیں۔ پہلے تو نذر نے کچھ ہچکچاہٹ محسوس کی لیکن پھر سہگل کی گائی ہوئی ایک غزل سنائی۔ اگرچہ نذر کا انداز کلاسیکل تھا لیکن آواز میں انتہا کا سوز تھا۔  نور جہاں نے بتایا کہ انھوں نے اتنی اچھی آواز بہت کم مرد گلوکاروں کی سنی تھی، ان کی آواز میں مردانگی پائی جاتی تھی۔ رفتہ رفتہ نور جہاں اور نذر محمد میں محبت کا رشتہ استوار ہوتا چلا گیا۔ دونوں نے کبھی نہ جدا ہونے کی قسمیں کھائیں، ایک دوسرے سے وعدے لیے اور ایک نئی زندگی کا آغاز کیا۔ دونوں ایک دوسرے سے ملتے رہے، دو تین سال اسی طرح گزر گئے۔ ایک دن نذر نے نور جہاں کو بتایا کہ اس کی اپنے رشتے داروں میں منگنی ہو گئی ہے اور وہ اپنے ماں باپ کی بات نہیں ٹال سکتے۔ نذر نے نور جہاں کو ایک طویل خط لکھا جس میں انھوں نے اس منگنی کا سبب بیان کیا۔ نذر محمد نے لکھا کہ ’بے بی شاید تم یہ سمجھتی ہو کہ میں نے اپنی مرضی سے اس لڑکی کے ساتھ منگنی کی ہے اور تمہارے ساتھ دھوکا کیا۔ تمہارا اگر یہی خیال ہے تو یہ تمہاری غلط فہمی ہے۔ میں خدا کی قسم بے وفا نہیں ہوں۔ میں آج بھی صرف تم سے محبت کرتا ہوں اور ساری زندگی تم سے ہی محبت کرتا رہوں گا۔ دنیا کی کوئی طاقت اس محبت کو کم نہیں کر سکتی۔‘ ’میں نے بہت کوشش کی کہ کسی طرح یہ منگنی ٹوٹ جائے لیکن ایسا نہیں ہو سکا۔ جس لڑکی سے میری منگنی طے ہوئی ہے، اس کی داستان اتنی درد ناک ہے کہ وہ اپنی منگنی ٹوٹنے کا سانحہ برداشت نہیں کر سکے گی اور اس کا مستقبل ہمیشہ ہمیشہ کے لیے تاریک ہو جائے گا۔ وہ اس دنیا میں بالکل تنہا ہے۔ وہ بہت چھوٹی تھی جب اس کے ماں باپ مر گئے۔ نہ کوئی اس کا بھائی ہے اورنہ ہی کوئی بہن اور وہ ہماری رشتہ دار بھی ہے۔‘ ’اس لیے میرے ماں باپ اور بہنیں کسی قیمت پر بھی یہ رشتہ توڑنے کے لیے تیار نہیں۔ میں تم سے آج بھی پہلی سی محبت کرتا ہوں اور میری محبت میں مر کر بھی فرق نہیں آئے گا۔ اگر میں مر بھی گیا تو میری روح بھی تم سے پیار کرتی رہے گی۔‘ یوں نور جہاں اور نذر کی محبت کا یہ پہلا دور اپنے اختتام کو پہنچا۔ اسی زمانے میں نور جہاں کی زندگی میں شوکت حسین رضوی داخل ہوئے اور دونوں رشتہ ازدواج میں منسلک ہو گئے۔ نور جہاں اور شوکت حسین رضوی کی شادی کے آٹھ دس دن بعد نذر محمد کی بھی شادی ہو گئی۔ قیام پاکستان کے بعد نور جہاں اور شوکت حسین رضوی پاکستان آ گئے جہاں انھوں نے لاہور میں شاہ نور سٹوڈیوز الاٹ کروایا اور فلمیں بنانے کے کاروبار میں مصروف ہو گئے۔ شوکت حسین رضوی دل پھینک آدمی تھے۔ نور جہاں نے انھیں کئی مرتبہ اداکاراؤں کے ساتھ ناگفتہ بہ حالت میں پکڑا۔ نور جہاں نے انھیں جواب دینے کے لیے نذر محمد سے دوبارہ تعلقات استوار کرنے کا فیصلہ کیا اور انھیں تلاش کرنے میں کامیاب ہو گئیں۔ نذر محمد ان دنوں ٹیسٹ کرکٹ شروع کر چکے تھے اور لکھنؤ ٹیسٹ میں انڈیا کے خلاف ٹیسٹ سنچری سکور کرنے کی وجہ سے سپر سٹار بن چکے تھے۔ نور جہاں بتاتی ہیں کہ ’میں نے سوچا کہ میں نذر کو ایک دوست اور بھائی سمجھ کر ملوں گی تاکہ شوکت کو ہماری ملاقاتوں کا جب پتا چلے تو کچھ احساس ہو اور اپنی غلط عادات کو ترک کر دے۔ شوکت کو میرے بارے میں شروع سے ہی شک تھا کہ میں نذر سے ملتی ہوں لیکن میں خدا کو حاضر ناظر جان کر کہتی ہوں، میں نے شادی کے بعد نذر سے ملنا جلنا بالکل بند کر دیا تھا، میں نذر سے دوبارہ اس وقت ملی جب مجھے یقین ہو گیا کہ شوکت یاسمین کو نہیں چھوڑے گا۔‘ یوں رفتہ رفتہ نور جہاں اور نذر محمد کی ملاقاتوں کا سلسلہ دوبارہ شروع ہو گیا۔ اب آگے کا قصہ شوکت حسین رضوی کی زبانی سنیے جو انھوں نے مشہور صحافی منیر احمد منیر کو دیے گئے ایک انٹرویو میں بیان کیا۔ شوکت حسین رضوی نے بتایا کہ ’نذر کے ساتھ نور جہاں کا معاشقہ اتنا بڑھا اور بات اتنی پھیلی کہ میرے ڈرائیور نے اور لوگوں نے مجھے کہنا شروع کر دیا۔ میرے ڈرائیور امیر حسن نے بتایا کہ صاحب بہت بدنامی ہو رہی ہے۔‘ ایک دن امیر حسن نے شوکت صاحب کو بتایا کہ وہ گھنٹہ ڈیڑھ گھنٹہ پہلے نور جہاں کو اسلامیہ پارک چھوڑ کر آئے ہیں۔  شوکت صاحب کہتے ہیں کہ ’وہاں کوئی بابا تھا۔ دوا دارو کا اس نے پاکھنڈ بنا رکھا تھا۔ اس کے ہاں یہ دونوں ملتے تھے، میں نے دو گاڑیوں میں اپنے دوست احباب بٹھائے اور فوراً اسلامیہ پارک کی طرف بھاگا۔ ہم نے بابا کے مکان کی ناکہ بندی کرلی۔ میں بابا کے پاس گیا اور پوچھا ’یہاں نور جہاں آئی ہے؟‘ ’اس نے جواب دیا، کیہڑی نور جہاں؟ میں نے کہا (گالی دے کر) تو نور جہاں کو نہیں جانتا؟ مجھے سب پتا چل چکا ہے۔ اس کے مکان میں ایک سیڑھی اوپر کو جاتی تھی۔ میں اوپر چڑھنا شروع ہوا۔ بڈھا مجھے پکڑ تو نہیں سکتا تھا۔ مجھ میں طاقت بہت تھی۔ اوپر سے غصہ، بڈھے نے شور مچانا شروع کر دیا تاکہ نور جہاں اور نذر سن کر اِدھر اُدھر ہو جائیں۔ اتنے میں، میں اوپر پہنچ چکا تھا۔‘  ’وہاں برآمدے میں پلنگ پر نذر اور نور جہاں دونوں اکٹھے لیٹے ہوئے تھے۔ اس وقت میرے پاس اگر پستول ہوتا تو میں نور جہاں اور نذر دونوں کو گولی مار دیتا۔ نذر گھبرا کے اٹھا اور 25 فٹ کی بلندی سے نیچے کود گیا۔ وہ نیچے گرا تو اس کا بازو ٹوٹ گیا۔‘ ’نور جہاں نے نیچے اتر کر رونا دھونا شروع کر دیا اور چلانے لگی کہ ’یہ میرا شوہر ہے، مجھ پر چلاتا ہے، یہ آوارہ اور بدچلن ہے۔ مجھ سے کمائی کرواتا ہے، خود لڑکیاں لے آتا ہے، فلان ہے، ڈھمکان ہے، میں نذر کو پیار کرتی ہوں۔ گھنٹہ دو گھنٹہ اس نے ادھم مچائے رکھا تو محلے والے آ گئے، کوئی دو سو آدمی وہاں جمع ہوگئے۔ میرے ایک آدھ ملنے والے بھی آ گئے۔‘ ’کریسنٹ فلمز کے میاں احسان بھی آ گئے، وہ ان کو اپنے ساتھ لے گئے۔ وہ نذر کو بھی جانتے تھے، نذر وہاں نیم بے ہوش پڑا تھا۔ بڑا اچھا پلیئر تھا۔ اپنی موت آپ مر گیا۔ بازو ٹوٹنے کے بعد یہ اس سے ملی کہ نہیں ملی، اس کا مجھے کوئی پتا نہیں، پھر تو وہ بے کار ہی ہو گیا۔‘ شوکت کے بقول نور جہاں کا مؤقف یہ تھا کہ ’شوہر کو راستے پر لانے کے لیے یہ کرنا پڑتا ہے۔ میں پوچھتا ہوں کہ شوہر اگر ہیرا منڈی جاتا ہے تو تم ہیرا منڈی جاؤ گی؟ اس نے میرے ساتھ کیا نہیں کیا؟ اب کہتی ہے کہ بیان دوں گی۔ شاید یہی کہے کہ مجھے لوگوں کے سامنے پیش کرتا تھا۔‘ نذر محمد نور جہاں سے تعلق کے بارے میں تمام عمر خاموش رہے تاہم عمر کے آخری حصے میں انھوں نے ایک صحافی ابن یونس کو دیے گئے ایک انٹرویو میں اس واقعے کی کچھ تفصیلات بیان کیں۔ یہ انٹرویو طفیل اختر کی کتاب ’نور جہاں، فتور جہاں‘ میں شامل ہے۔  نذر محمد نے بتایا کہ ’نور جہاں سے میری ملاقات میرے بڑے بھائی فیروز نظامی کی وجہ سے ہوئی۔ وہ بہت بڑے اور مشہور میوزک ڈائریکٹر تھے اور اکثر نور جہاں کو گانے کی مشق کروایا کرتے تھے۔‘ ’نور جہاں کو یہ تو معلوم تھا کہ میں ایک مشہور کرکٹر ہوں۔ قومی کرکٹ ٹیم کا رکن ہوں لیکن اسے نہ تو کرکٹ سے کسی قسم کا شغف تھا اور نہ ہی وہ کرکٹ کی وجہ سے مجھ پر فریفتہ ہوئی بلکہ اس کی مجھ پر مر مٹنے کی وجہ میری مردانہ وجاہت، پراثر شخصیت کے علاوہ میرا گانے کو سمجھنا، راگ راگنیوں کا معلوم ہونا اور میری اچھی آواز ہونا تھی۔ بہت کم لوگوں کو علم ہو گا کہ میں بہت ہی اچھا گاتا ہوں اور میری نور جہاں سے وابستگی کی بڑی وجہ بھی یہی تھی۔‘ انھوں نے مزید کہا کہ ’وہ گھنٹوں میرے پاس بیٹھ کر گایا کرتی اور میں سنا کرتا۔ جس طرح سے میں نے نور جہاں کو گاتے سنا، کسی اور نے نہ سنا ہو گا۔ وہ میرے لیے گاتی تھی۔ ان دنوں نور جہاں شوکت حسین رضوی کی بیوی تھی لیکن میں اسے شوکت رضوی کے لیے بیوی سے زیادہ سونے کی چڑیا کہوں گا۔ شوکت نے اسے خوب لوٹا اور اسے خوب تنگ کیا۔‘ ’دراصل شوکت رضوی اس کی قدر نہ کرسکا۔ ان دنوں شوکت اور نور جہاں اسلامیہ پارک پونچھ روڈ پر رہا کرتے تھے۔ وہاں پر ہماری ملاقات چراغ دین کی دکان پر ہوا کرتی تھی اور ہماری رازداں نور جہاں کی ملازمہ تھی۔ اتفاق سے اس کی جگہ نئی ملازمہ رکھ لی گئی۔ اسی دوران نور جہاں نے مجھے گھر بلایا اور میں اور نور جہاں ایک کمرے میں بیٹھے راز و نیاز کی گفتگو میں مشغول تھے کہ ہمیں پتا ہی نہیں چل سکا کہ کب شوکت رضوی وہاں آ گیا۔ نوکرانی نے اسے بتا دیا کہ ہم دونوں فلاں کمرے میں موجود ہیں۔‘ اسی واقعے کی مزید تفصیل نذر محمد اس طرح بیان کرتے ہیں کہ ’وہ کمرے میں چلا آیا۔ میں اسے دیکھ کر بھاگ اٹھا۔ سامنے دیوار تھی۔ میں نے دیوار پر چڑھ کر دوسری طرف نیچے چھلانگ لگا دی۔ بدقسمتی سے میں بازو کے بل زمین پر آگرا اور میرا بازو ناکارہ ہو گیا۔ میں کھیلنے کے قابل نہ رہا۔ میں نے نور جہاں کے عشق میں بازو کی قربانی کے ساتھ ساتھ اپنا ٹیسٹ کیریئر بھی ختم کرلیا۔‘ ’شوکت رضوی نے اس واقعے کو خاص بہانہ بنا کر نور جہاں کو طلاق دے دی جبکہ شوکت اور یاسمین کا عشق عروج پر تھا اور وہ نور جہاں سے جان چھڑانے کا بہانہ تلاش کر رہا تھا۔‘ یہ بھی پڑھیے سارا جہاں نور جہاں کا دیوانہ تھا اور وہ اعجاز کی دیوانی اللہ وسائی کو محض 18 برس کی عمر میں ’ملکہ ترنم‘ کا خطاب کس نے دیا؟ سلامت علی خان نے لتا منگیشکر کی شادی کی پیشکش کیوں ٹھکرائی ،تصویر کا ذریعہHina Durrani،تصویر کا کیپشننورجہاں کی دوسری شادی اعجاز درانی سے سنہ 1959 میں ہوئی جب وہ ’سُپرسٹار‘ ہونے کے ساتھ ساتھ ’ملکہ ترنم‘ کا لقب پا چکی تھیں طلاق کے بعد نور جہاں نے نذر محمد سے شادی کرنے کی خواہش ظاہر کی۔ اس وقت تک نذر محمد دو بچوں مبشر نذر اور مدثر نذر کے والد بن چکے تھے۔ نور جہاں نے نذر سے کہا کہ ’بچے ہم پال لیں گے، تم اپنی بیوی کو طلاق دے دو۔‘ نذر کہتے ہیں کہ ’میں نے جواب دیا کہ مبشر اور مدثر بڑے ہو کر مجھ سے پوچھیں گے کہ آپ نے ہماری ماں کو طلاق کیوں دی تھی تو میں کیا جواب دوں گا؟ میں خود پر تو ظلم کرسکتا ہوں مگر اپنے بے قصور بیوی اور بچوں پر نہیں۔ مجھ سے مایوس ہو کر اس نے اعجاز سے شادی کی۔‘ ’اس نے مجھے بتا کر اعجاز سے شادی کی۔ اس کی شادی سے ایک روز پہلے ہم دونوں ساتھ رہے اور دوسرے روز وہ پھر کسی اور کی ہو گئی۔ وہ دھوکا دینے والے کو کبھی معاف نہیں کرتی تھی اور اس سے لازمی انتقام لیتی لیکن اس نے مجھے کچھ نہیں کہا کیونکہ وہ مجھ سے واقعی پیار کرتی تھی۔ اسے معلوم تھا کہ مجھے اس کی دولت سے کوئی دلچسپی نہیں اور نہ شہرت میرا مسئلہ تھا۔‘ اُن دنوں نذر محمد کی شہرت کا یہ عالم تھا کہ جب ان کے بازو ٹوٹنے کی خبر انگلینڈ میں پہنچی تو اس وقت انگلینڈ اور آسٹریلیا کے درمیان ٹیسٹ میچ ہورہا تھا۔  دونوں ٹیموں کے کپتانوں نے باہمی مشورے سے نذر کے ٹیسٹ کیریئر کے المناک اختتام پر ایک منٹ کے لیے کھیل روک کر اور خاموشی میں کھڑے رہ کر سوگ منایا۔
23,pakistan,’جیل بھجوایا جائے یا قومی اسمبلی اجلاس میں، ہسپتال میں غیر محفوظ ہوں‘، علی وزیر کا احتجاج,’یہاں مجھ پر دو حملے ہوئے ہیں۔ پہلا حملہ اس وقت ہوا جب میں یہاں پہنچا ہی تھا اور ایک دوسرا بعد میں ہوا۔ میں اِن سے کہتا ہوں کہ مجھے واپس جیل بھیجا جائے کیونکہ میں یہاں پر غیر محفوظ ہوں۔ دوسری بات یہ ہے کہ میرے پروڈکشن آرڈر جاری ہوئے ہیں، اگر آپ لوگ کہتے ہیں کہ جیل نہیں تو پھر پروڈکشن آرڈر پر عملدرآمد کرتے ہوئے مجھے بجٹ اجلاس میں بھیج دیں۔‘ پاکستانی سوشل میڈیا پر وائرل ہونے والی ایک ویڈیو میں وزیرستان سے منتخب ہونے والے رکن قومی اسمبلی علی وزیر یہ دعویٰ اور درخواست کرتے نظر آتے ہیں۔ اس ویڈیو میں وہ کراچی کے جناح ہسپتال کے احاطے میں اس مطالبے کے ساتھ احتجاج کرتے نظر آ رہے ہیں کہ انھیں اسلام آباد میں جاری قومی اسمبلی کے بجٹ اجلاس میں جانا ہے، اس لیے انھیں ہسپتال سے چھٹی دی جائے۔  یاد رہے کہ رکن اسمبلی علی وزیر سکیورٹی اداروں پر تنقید اور اشتعال انگیز تقاریر کے ذریعے عوام کو اُکسانے جیسے الزامات کے تحت کراچی جیل میں قید ہیں۔ رکن اسمبلی محسن داوڑ نے بی بی سی سے بات کرتے ہوئے بتایا کہ سپیکر قومی اسمبلی نے علی وزیر کے پروڈکشن آرڈر جاری کر رکھے ہیں تاکہ وہ قومی اسمبلی کے بجٹ اجلاس میں شریک ہو سکیں۔ ’میں نے سپیکر قومی اسمبلی کی توجہ اس معاملے پر مبذول کروائی تو اُن کا کہنا تھا کہ وہ اس معاملے کو دیکھتے ہیں کہ حقیقت میں کیا ہوا ہے۔‘  علی وزیر پیر اور منگل کی درمیانی شب جناح ہسپتال لائے گئے تھے۔ ان کے ساتھ موجود اُن کے ایک ساتھی اور پی ٹی ایم کے رہنما شیر محسود نے بی بی سی کو بتایا ہے کہ ’ہم ڈاکٹروں پر زور دے رہے ہیں کہ وہ علی وزیر کو ڈسچارج کریں تاکہ وہ بجٹ اجلاس میں شرکت کے لیے جائیں، لیکن ڈاکٹرز نے ہمیں انتظار کرنے کو کہا ہے۔‘  ہسپتال ہی میں موجود علی وزیر کے ایک ساتھی کا دعویٰ ہے کہ چند نامعلوم افراد دو بار علی وزیر کے پاس ہسپتال آئے ہیں۔ ’جب علی وزیر تحویل میں ہیں، پولیس بھی ہسپتال میں موجود ہے، تو یہ کون لوگ ہیں؟ اسی صورتحال کو مدنظر رکھتے ہوئے علی وزیر نے کہا کہ ان پر حملے کی کوشش کی گئی۔‘  ان کے ساتھی نے الزام عائد کیا کہ ’علی وزیر کو ذہنی ٹارچر کیا گیا اور ہراساں کیا گیا، لیکن ہسپتال انتظامیہ انھیں ڈسچارج نہیں کر رہی ہے۔‘ شیر محسود نے بتایا کہ بجٹ اجلاس میں شرکت کے لیے سپیکر کی جانب سے پروڈکشن آرڈر علی وزیر کے ہسپتال منتقل ہونے کے کچھ گھنٹوں کے بعد جاری ہوئے تھے۔  علی وزیر اور ان کے ساتھیوں کے دعوؤں اور الزامات کے حوالے سے سندھ کے مشیر جیل خانہ جات اعجاز جکھرانی، آئی جی جیلز، جناح ہسپتال کے ڈائریکٹر شاہد رسول سے ٹیلیفون پر متعدد بار رابطے کی کوشش کی گئی اور تحریری پیغام بھی بھیجے گئے، لیکن اُن کا کوئی بھی مؤقف سامنے نہیں آیا۔ مزید پڑھیے  ’پروڈکشن آرڈر‘: ماضی میں علی وزیر کی حمایت میں آواز اٹھانے والی پیپلز پارٹی اب خاموش کیوں ہے؟ سپریم کورٹ نے علی وزیر کی درخواست ضمانت منظور کر لی محسن داوڑ،علی وزیر کے معاملے پر کابینہ کا ’یو ٹرن‘ گذشتہ شب علی وزیر کی ریڑھ کی ہڈی کے معائنے کے لیے ایم آر آئی بھی کی گئی تھی۔  شیر محسود نے بتایا کہ سوشل میڈیا پر دکھائی دینے والی ویڈیوز دراصل اس احتجاجی ہنگامے کی ہیں جو ان سمیت علی وزیر اور ان کے حامیوں نے رات دس بجے سے دو بجے تک علی وزیر کو ہسپتال سے ڈسچارج کرنے کے لیے کیا۔ ’ہسپتال میں علی وزیر کا بلڈ پریشر اور شوگر تو معمول کے مطابق چیک کی جاتی رہی تاہم اس کے علاوہ ان کی طبعی صورتحال کے بارے میں کچھ نہیں بتایا جا رہا۔‘  خیال رہے کہ اپریل میں قومی اسمبلی کے رکن علی وزیر کو رواں برس حکومت کے خلاف عدم اعتماد کی تحریک پیش کیے جانے کے موقع پر ایوان میں دیکھا گیا تھا۔ اب بجٹ سیشن کے دوران بھی قومی اسمبلی کے سپیکر راجہ پرویز اشرف نے قانونی اختیار کے تحت ان کے پروڈکشن آرڈر جاری کیے ہیں تاہم ان پر عمل نہیں کیا گیا۔  علی وزیر کے وکیل ایڈووکیٹ قادر خان نے بتایا کہ کُل چار مقدمات دائر ہیں جن میں سے دو میں ضمانت مل چکی ہے جبکہ ایک میں ضمانت کا فیصلہ ہونا ہے اور ایک عدالت کے جج چھٹی پر گئے ہوئے ہیں۔ بدھ کی شام علی وزیر کی تصاویر اور ویڈیو سوشل میڈیا پر وائرل ہوئیں۔ ان میں وہ کہتے ہیں کہ انھوں نے چیک اپ کے لیے درخواست دی تھی تاہم اب بجٹ اجلاس کے وقت انھیں ہسپتال بھجوا دیا گیا ہے۔  علی وزیر کا کہنا ہے کہ بجٹ کا پورے سال میں ایک ہی اجلاس ہوتا ہے ماضی میں ہری پور جیل میں قید کے وقت بھی مجھے بجٹ اجلاس سے محروم رکھا گیا تھا۔  ان کا کہنا تھا کہ جیل منتقلی یا پھر پروڈکشن آرڈر پر عمل کیا جائے۔   انھوں نے کہا کہ انھوں نے تین برس پہلے درخواست دی ہوئی تھی کہ ڈاکٹر کے پاس لے کر جائیں لیکن اب جب پروڈکشن آرڈر جاری ہوئے تو انھوں نے مجھے یہاں بھیج دیا گیا۔  علی وزیر اس ویڈیو میں سوال کرتے ہیں کہ ’کیا میں نے اس پارلیمنٹ کا ممبر نہیں ہوں، میں نے رشوت کھائی ہوئی ہے، بم بلاسٹ کیا ہے، کیا میں نے دہشت گردی کی ہے؟‘ علی وزیر گذشتہ ایک برس سے زیادہ عرصے سے کراچی کی جیل میں قید ہیں اور ان کی رہائی کے لیے پی ٹی ایم نے کراچی میں صوبائی اسمبلی کے سامنے احتجاجی دھرنا بھی دیا تھا۔  علی وزیر کی گرفتاری علی وزیر کو دسمبر 2020 میں پشاور سے گرفتار کیا گیا تھا۔ اُن کے خلاف کراچی کے تھانہ سہراب گوٹھ میں ایف آئی آر درج کی گئی تھی۔ ان پر پی ٹی ایم کی ایک ریلی کے دوران ریاستی اداروں کے خلاف اشتعال انگیز اور تضحیک آمیز تقریر کرنے جیسے الزامات عائد ہیں جس پر انھیں گرفتار کیا گیا تھا۔   نومبر 2021 میں سپریم کورٹ نے ان کی درخواست ضمانت منظور کر لی تھی لیکن ان کے خلاف شاہ لطیف تھانے میں بھی ایک ایف آئی درج تھی جس کی بنیاد پر انھیں رہائی نہیں مل سکی تھی۔ شاہ لطیف تھانے میں درج ایف آئی آر کے لیے اُن کی ضمانت کی درخواست چند روز پہلے مسترد کی گئی ہے۔  علی وزیر اور محسن داوڑ نے عام انتخابات میں حصہ لیا اور کامیاب ہو کر رکن قومی اسمبلی منتخب ہوئے لیکن پی ٹی ایم پارلیمانی سیاست پر یقین نہیں رکھتی۔ اس تنظیم کے اندر اس بات پر بحث جاری تھی اور پھر محسن داوڑ نے اپنی سیاسی جماعت ’نینشل ڈیموکریٹک موومنٹ‘ کا اعلان کر دیا۔ ’علی وزیر کی قید نے ہمیں غلط ثابت کیا ہے‘ سوشل میڈیا پر علی وزیر کی ہسپتال سے جاری ہونے والی ویڈیو اور تصاویر پر تنقید کی جا رہی ہے۔  علی وزیر کے ساتھی اور پشتون تحفظ موومنٹ کے سبراہ منظور پشتین نے ٹوئٹر پر ایک پیغام میں کہا ہے کہ علی وزیر جناح ہسپتال کراچی میں غیر محفوظ حالت میں ہیں، انھیں نہ واپس جیل لے جاتے ہیں اور نہ پروڈکشن آرڈر کے تحت اسلام آباد لایا جا رہا ہے۔‘ وزیراعظم شہباز شریف کو اپنے پیغام میں ٹیگ کر کے منظور پشتین نے مزید کہا ہے کہ ’آپ کی جمہوریت میں علی وزیر کے ساتھ تعصب، بلوچوں پر تشدد اور پی ٹی ایم کا میڈیا بلیک آوٹ بدستور جاری ہے۔‘ کچھ صارفین یہ کہتے دکھائی دے رہے ہیں کہ علی وزیر اور محسن داوڑ کے دو ووٹ تحریک عدم اعتماد میں موجودہ حکومت کے کام آئے، لیکن مطلب نکل جانے کے بعد حکومت نے ان کے بنیادی انسانی حقوق کا خیال نہیں رکھا۔  ندا کرمانی نے اپنی ٹویٹ میں لکھا کہ ’ہم میں سے چند لوگوں کو امید تھی کہ موجودہ حکومت گذشتہ حکومت کی نسبت انسانی حقوق کے لیے بہتر ہو گی۔‘  انھوں نے لکھا کہ بلوچوں کو ہراساں کرنا، محسن داوڑ کو حکومتی پوزیشن سے الگ رکھنا اور علی وزیر کی غیر انسانی قید نے ہمیں غلط ثابت کیا ہے۔  صحافی مبشر زیدی نے لکھا کہ سپیکر قومی اسمبلی کی جانب سے علی وزیر کے پروڈکشن آرڈر کا سندھ جیل حکام مذاق اڑا رہے ہیں اور انھوں نے بجٹ سیشن کے لیے علی وزیر کو جانے دینے سے انکار کیا ہے۔  صحافی و انیکر پرسن ابصی کومل نے لکھا کہ علی وزیر جو کہ ایک منتخب ایم این اے ہیں، ان سے مسلسل ایسا سلوک کیوں کیا جا رہا ہے؟ انھوں نے لکھا حکومت تو بدل گئی ہے لیکن ریاست کی وہی پالیسی ہے۔
24,pakistan,دعا زہرہ کے والد کی بیٹی کو شیلٹر ہوم بھجوانے کی درخواست واپس، نیا میڈیکل بورڈ بنانے کی اپیل,دعا زہرہ کے والد مہدی کاظمی نے سپریم کورٹ میں بیٹی کو شیلٹر ہوم بھجوانے کی دائر درخواست واپس لے لی ہے، جس پر عدالت نے یہ کیس نمٹا دیا ہے۔ عدالت نے دعا کے والد مہدی کاظمی کو میڈیکل بورڈ کی تشکیل کے لیے متعلقہ فورمز سے رجوع کرنے کی ہدایت کی ہے۔ عدالت کا کہنا تھا کہ ’متعلقہ کیس ہمارے دائرہ کار میں نہیں، دعا زہرہ کے والدین میڈیکل بورڈ کی تشکیل کے لیے مناسب فورم سے رجوع کر سکتے ہیں۔‘  عدالت کا یہ بھی کہنا تھا کہ عمر کے تعین کی رپورٹ کو چیلنج کیا جا سکتا ہے۔  مہدی کاظمی کے وکیل جبران ناصر کا کہنا تھا کہ انھوں نے عدالت سے درخواست کی تھی کہ بچی کو کیس کے فیصلے تک شیلٹر ہوم بھیجا جائے۔   جبران ناصر کا کہنا تھا کہ ’ہماری استدعا تھی کہ میڈیکل بورڈ تشکیل دیا جائے، ہم نے اپنی درخواست واپس لے لی ہے۔‘ واضح رہے کہ مہدی کاظمی کا مؤقف ہے کہ دستاویزات سے ثابت ہوتا ہے کہ ان کی بیٹی کی عمر 14 سال ہے اور یہ کم عمری کی شادی ہے۔ ’آپ کے جذبات کا احساس ہے، بچی نے اپنی مرضی سے شادی کی‘ اس سے قبل جمعرات کی صبح سپریم کورٹ کی کراچی رجسٹری میں اس کیس سے متعلق درخواست کی سماعت کے دوران سپریم کورٹ کے جج جسٹس منیب اختر کے ریمارکس دیے کہ ’آپ کو سول عدالت سے رجوع کرنا چاہیے تھا اگر آپ کوئی ریلیف لینا چاہتے ہیں۔‘   جسٹس سجاد علی شاہ  نے کہا ’ہمیں آپ کے جذبات کا احساس ہے بچی نے اپنی مرضی سے شادی کی، اس کے بھی حقوق ہیں۔‘  اس موقع پر عدالت نے دعا کے والدین کو صبح دس سے دو بجے تک بیٹی سے ملاقات کا وقت دیا۔ جسٹس محمد علی مظہر نے کہا کہ ’آپ اور آپ کی کی بیگم بچی سے تسلی سے مل لیں اور پوچھ لیں کہ اس پر کوئی دباؤ ہے یا نہیں، اگر پھر بھی بچی آپ کے ساتھ نہ جانا چاہے تو پھر آپ کیا کریں گے۔‘  دعا زہرہ کے والد نے جسٹس محمد علی مظہر سے کہا کہ ’ہمارے ہاں ولی کے بغیر شادی نہیں ہوتی۔‘ اس پر جسٹس محمد علی مظہر نے کہا ’کہ آپ کا مسلک اور ان کا مسلک اور ہے۔ ملاقات کے بعد بھی بچی نہ مانی تو کیا کر لیں گے۔ ہم بچی سے زبردستی نہیں کر سکتے۔‘  کم عمری کی شادی کے خلاف سپریم کورٹ سے اپیل دعا زہرہ کے والد مہدی کاظمی نے سندھ ہائیکورٹ کے فیصلے کے خلاف سپریم کورٹ میں اپیل دائر کر رکھی تھی، جس میں یہ موقف اختیار کیا گیا تھا کہ دستاویزات سے ثابت ہوتا ہے کہ ان کی بیٹی کی عمر 14 سال ہے اور یہ کم عمری کی شادی ہے۔  سپریم کورٹ کراچی رجسٹری میں دائر اس درخواست میں کہا گیا تھا کہ ’سندھ ہائیکورٹ نے 8 جون 2022 کو دعا زہرہ کو اس کی مرضی سے فیصلہ کرنے کا حکم دیا تھا۔ دعا زہرہ کے بیان اور میڈیکل ٹیسٹ کی بنیاد پر فیصلہ سنا دیا۔‘ مہدی کاظمی کا کہنا تھا کہ میڈیکل رپورٹ میں دعا کی عمر 17 سال بتائی گئی تاہم نادرا ریکارڈ، تعلیمی اسناد اور دیگر دستاویزات کے مطابق دعا کی عمر 14 سال ہے۔  انھوں نے سپریم کورٹ سے یہ استدعا کی تھی کہ سندھ ہائیکورٹ کے فیصلے میں خامی ہے لہذا اس پر نظرثانی کی ضرورت ہے۔  ’16 سال سے کم عمر لڑکی کا گھر سے جانا اغوا کے زمرے میں آتا ہے‘ سنیچر کو ایک پریس کانفرنس کے دوران مہدی کاظمی کا کہنا تھا کہ پولیس نے اپنے چالان کا انحصار میڈیکل رپورٹ پر کیا ہے اور اس سرٹیفیکٹ کو ایک ڈاکٹر نے تشکیل دیا لیکن ضرورت اس بات کی ہے کہ ایک میڈیکل بورڈ تشکیل دیا جاتا ہے۔  ’اس حوالے سے سپریم کورٹ کے متعدد فیصلے موجود ہیں۔‘ سماجی کارکن جبران ناصر کا اس موقع پر کہنا تھا مرکزی ملزم ظہیر کی ابھی تک تفتیش نہیں ہوئی۔  ’جہاں تک دعا زہرہ کا تعلق ہے کہ پولیس اس کے بیانات پر انحصار کر رہی ہے لیکن اس میں یہ واضح نہیں کہ وہ گھر سے کیسے گئی اور پنجاب کیسے پہنچی۔‘ جبران ناصر نے اغوا کی تشریح بیان کرتے ہوئے کہا کہ قانون کے مطابق اگر 16 سال سے کم عمر لڑکی گھر سے جاتی ہے تو اس کو رضامندی نہیں سمجھا جاتا کیونکہ ممکن ہے اسے ورغلا کر لے جایا گیا ہو۔ 'یہ اغوا کے زمرے میں آتا ہے۔' انھوں نے بتایا کہ پولیس اپنی تفتیش شیئر نہیں کر رہی ہے۔ انھوں نے آئی جی کو درخواست دی ہے کہ تفتیشی افسر تبدیل کیا جائے اور ترمیمی چالان پیش کیا جائے۔ انھوں نے بتایا کہ انھوں نے سپریم کورٹ میں ہائی کورٹ کے فیصلے کو چیلنج کیا ہے جس میں فوری رلیف کے لیے استدعا کی گئی ہے۔ 'فیصلہ معطل کر کے دعا کو والدین کی تحویل میں دیا جائے یا پھر ریاست کی تحویل میں دیں۔ جب تک فیصلہ ہو، اگر میڈیکل سرٹیفیکٹ پر انحصار کرنا ہے تو میڈیکل بورڈ تشکیل دیا جائے۔ پولیس نے چالان میں ہائی کورٹ کے فیصلے کے پیچھے چھپنے کی کوشش کی حالانکہ ایسا کوئی فیصلہ نہیں دیا۔' ’دعا زہرہ اپنی مرضی سے پنجاب گئیں‘ دعا زہرہ کو پانچ جون کو پنجاب کے ضلع بہاولنگر سے بازیاب کیا گیا تھا اور پہلے اُنھیں سندھ ہائیکورٹ اور پھر لاہور ہائیکورٹ میں پیش کیا گیا تھا۔  سندھ ہائیکورٹ نے دعا زہرہ کا معاملہ نمٹاتے ہوئے حکم دیا تھا کہ وہ اپنی مرضی سے جس کے ساتھ جانا چاہیں یا رہنا چاہیں رہ سکتی ہیں اور یہ کہ شواہد کی روشنی میں یہ اغوا کا مقدمہ نہیں بنتا۔تاہم عدالت نے ٹرائل کورٹ سے کہا تھا کہ وہ قانون کے مطابق کارروائی جاری رکھے۔   دعا زہرہ کے والد نے 16 اپریل کو کراچی میں اپنی بیٹی کے اغوا کا مقدمہ درج کروایا تھا۔  لاہور ہائیکورٹ نے اُن کی پیشی کے بعد پولیس کو حکم دیا تھا کہ وہ دعا زہرہ کی ساس اور دیگر سسرالی رشتے داروں کو ’ہراساں‘ نہ کرے۔  جمعرات کو پولیس نے دعا زہرہ کیس میں چالان عدالت میں پیش کر دیا تھا جس کے مطابق دعا زہرہ اپنی مرضی سے پنجاب گئیں اور ان کے اغوا کا جرم ثابت نہیں ہوتا۔  جوڈیشل مجسٹریٹ شرقی کی عدالت میں پیش کیے گئے چالان میں کہا گیا ہے کہ میڈیکولیگل رپورٹ کے مطابق دعا زہرہ کی عمر 16 سے 17 سال کے درمیان ہے اور اُن کی شادی لاہور میں ہوئی ہے چنانچہ اُن پر سندھ چائلڈ میرج ریسٹرینٹ ایکٹ 2013 کا اطلاق نہیں ہوتا۔  واضح رہے کہ اٹھارہویں آئینی ترمیم کے بعد شادی پر قانون سازی صوبائی دائرہ اختیار ہے چنانچہ سندھ میں لڑکوں اور لڑکیوں دونوں کے لیے شادی کی کم سے کم عمر 18 سال ہے جبکہ پنجاب میں شادی کے لیے لڑکے کی عمر 18 سال اور لڑکی کی عمر 16 سال ہونی چاہیے۔  پولیس چالان میں مزید کیا کہا گیا؟  چالان کے مطابق دعا زہرہ اپنا بیان علاقہ مجسٹریٹ اور سندھ ہائی کورٹ کے روبرو دے چکی ہیں لہٰذا اس مقدمے میں تعزیرات پاکستان کی دفعہ 216 کا بھی اطلاق نہیں ہوتا۔  پولیس نے مقدمے میں گرفتار ملزمان غلام مصطفیٰ اور اصغر کو بے گناہ قرار دیا ہے اور عدالت سے استدعا کی کہ انھیں رہا کرنے کا حکم دیا جائے۔  دو ملزمان نکاح خواں اور گواہ عدالتی ریمانڈ پر جیل میں ہیں جبکہ دیگر 10 ملزمان ذاتی ضمانتی مچلکوں پر رہا کیے جا چکے ہیں۔  پولیس نے عدالت سے چالان منظور کر کے مقدمہ بند کرنے کی درخواست کی تھی۔  کیس کا پس منظر دعا زہرہ رواں سال اپریل میں کراچی سے لاپتہ ہوئی تھیں۔ بعد میں اُنھوں نے ایک ویڈیو پیغام میں دعویٰ کیا تھا کہ اُنھوں نے اپنی پسند سے شادی کر لی ہے۔  عدالت نے دعا کی بازیابی کے بعد ان کی عمر کے تعین کے لیے میڈیکل ٹیسٹ کرنے کا حکم دیا تھا۔ سول ہسپتال کراچی کے ریڈیولوجی ڈپارٹمنٹ کی میڈیکل رپورٹ کے مطابق دعا زہرہ کی عمر 16 سے 17 سال کے درمیان ہے اور 17 سال کے قریب ہے۔ یہ بھی پڑھیے دعا زہرا: پاکستان میں کم عمری کی شادیاں روکنا اتنا مشکل کیوں؟  دعا زہرا اوکاڑہ پولیس کی تحویل میں، ویڈیو پیغام منظرِ عام پر: ’بالغ ہوں، مرضی سے شادی کی‘ حیدر آباد سے اغوا ہونے والی کم سن لڑکی عین نکاح کے وقت بازیاب  دعا کے والد مہدی کاظمی کی جانب سے ان نتائج پر تحفظات ظاہر کیے گئے ہیں اور سندھ ہائی کورٹ میں آٹھ جون کو پیشی کے دوران انھوں نے روسٹرم پر آ کر کہا تھا کہ ’میری شادی کو 16 سال ہوئے ہیں، میری بچی 17 برس کی کیسے ہو گئی۔‘  ان کا مؤقف ہے کہ ان کی بیٹی کی عمر 14 برس ہے اور کم عمری کی شادی کے لیے ان کا جعلی نکاح نامہ بنایا گیا ہے۔  دعا کے والد کا مطالبہ ہے کہ والدین کی موجودگی میں دوبارہ میڈیکل کروایا جائے اور عمر کی تصدیق کے لیے میڈیکل بورڈ تشکیل دیا جائے۔ عمر کے تعین کا میڈیکل ٹیسٹ کیسے ہوتا ہے؟ دعا زہرہ کی عمر کے تعین کے معاملے پر ان کے والدین کے اعتراضات کے بعد بی بی سی کی ترہب اصغر نے ایڈیشنل پولیس سرجن ڈاکٹر سمیعہ طارق سے گفتگو کی۔ اس بارے میں ان کا کہنا تھا کہ کسی کی عمر کا میڈیکل ٹیسٹ کے ذریعے تعین کرنے کے طریقہ کار میں کافی ساری چیزوں کو دیکھا جاتا ہے۔’عمر کی تشخیص کے لیے سب سے پہلے پیدائشی دستاویزات کا جائزہ لیا جاتا ہے۔ اگر یہ تصور بھی کر لیں کہ دعا کے والدین نے ان کی عمر نادرا میں کم لکھوائی تب بھی وہ 17 سال کی کیسے ہو سکتی ہیں کیونکہ ان کے والدین کا نکاح نامہ 2005 کا ہے تو بچی اتنے سال پہلے کیسے پیدا ہوئی۔‘ سمیعہ طارق کے مطابق اس کے علاوہ سکول کے دستاویزات، ہسپتال کے کاغذات اور دیگر دستاویزات کا جائزہ لینا بھی کافی ضروری ہے۔  ان کا کہنا تھا کہ میڈیکل کرتے ہوئے دانتوں کو گننا بھی ضروری ہوتا ہے۔ انسان کے بتیس دانت 22 سے 25 سال کی عمر کے دوران پورے ہوتے ہیں۔ اس کے علاوہ بلوغت اور جسمانی نشوونما کا جائزہ لیا جاتا ہے۔ ایکس رے کرنے بھی ضروری ہوتے ہیں جس میں کلائی، کہنی، کندھے، شرونی اور سٹرنم کا جائزہ لیا جاتا ہے۔ جو ابتدائی جسمانی عمر کی بنیاد پر ہوتے ہیں۔‘ سمیعہ طارق کے مطابق ان میں سے بیشتر چیزیں تشخیص کے عمل میں مدد دیتی ہیں جبک ایکس رے کے ذریعے موازنہ ریڈیولاجیکل اسیسمنٹ سے کیا جاتا ہے جس کی بنیاد مختلف ایکس ریز پر نظر آنے والے اوسیفیکیشن ڈیٹا کی بنیاد پر کی جاتی ہے۔ اس کے بعد حتمی رائے ایک بورڈ کی طرف سے دی جاتی ہے نہ کہ کسی فرد کی طرف سے جبکہ یہ رپورٹ ایک ڈاکٹر نے بنائی ہے۔
25,pakistan,کیا بچے کا ڈائپر بدلنا صرف ماں کا کام ہے؟,ہمارے ہاں پہلا بچہ ہونے والا تھا، میرے شوہر خوش تھے انھوں نے کہا ’دیکھو میں اپنے بچے کا ہر کام کروں گا، تمہاری بھی خدمت کروں گا بس مجھے ڈائپر بدلنے کو نہ کہنا‘ چونکہ بچہ آپریشن سے ہوا تھا اس لیے میرا زیادہ اٹھنا بیٹھا تکلیف دیتا تھا، تیسرے دن میرے شوہر نے قدرے لجاہت سے اجازت طلب کی ’بے بی کا ڈائپر میں بدل دوں؟‘ وہ دن اور آج کا دن میں کسی شادی یا فنکشن کے لیے تیار ہوں یا فینسی کپڑے اور اونچے جوتے پہنے ہوئے ہوں تو میرے شوہر نے کبھی مجھے بچے کا ڈائپر بدلنے کے لیے پریشان نہیں ہونے دیا۔ اس کے علاوہ کوئی ایسی جگہ جہاں مرد زیادہ ہوں یا دورانِ سفر اجنبی جگہ ہو تو وہ بچوں کو خود ہی باتھ روم لے جاتے اور ڈائپر بدل دیتے ہیں۔ ذاتی تجرنے کی بنیاد پر میرا خیال تھا کہ شاید ہر مرد ہی ایسا ہوتا ہو گا لیکن فیس بک پر حال ہی میں پوسٹ کیے جانے والے ایک اشتہار میں بچے کا ڈائپر بدلتے مرد کی تصویر نے جہاں خوشگوار احساس دلایا تو وہیں اس کے نیچے بعض لوگوں کے کمنٹس نے حیرت میں بھی مبتلا کر دیا۔ کچھ لوگ اس پر سخت نالاں اور معترض نظر آئے۔  یہ اشتہار کراچی کے ایک شاپنگ مال میں مردوں کے واش روم ایریا کے قریب ڈائیپر چینجنگ روم کا تھا جس کی تصویر پر ایک مرد کو بچے کا ڈائپر بدلتے دکھایا گیا تھا۔  ’چاہتے ہیں کہ اسے ٹیبو نہ سمجھا جائے‘ یہ اشتہار کراچی کے ڈولمن مال میں لگایا گیا ہے اور اسے ڈیزائن کرنے والے عزیر چوہدری اور ان کی ٹیم کا مقصد تھا کہ وہ مردوں میں اولاد کی پرورش کی ذمہ داری کو اجاگر کریں۔ بی بی سی سے بات کرتے ہوئے ان کا کہنا تھا کہ’بیرون ملک تو یہ بہت عام بات ہے لیکن پاکستان میں ایسی کوئی جگہ نہیں۔ یہاں مرد یا تو چپکے سے جا کر ڈائپر تبدیل کرتے ہیں یا گاڑیوں میں جا کر کر لیتے ہیں۔ اسے ٹیبو (ممنوع) سمجھا جاتا ہے۔‘ ان کا کہنا تھا کہ ’نئی نسل کے لوگ تو اب یہ کر لیتے ہیں لیکن اب بھی اسے عوامی طور پر کرنے میں جھجھک ہے لیکن اس سہولت سے ہمارا مقصد یہ ثابت کرنا ہے کہ اسے ممنوع نہ سمجھا جائے اور ہم نے اسے اسی لیے ’فادرز ڈے‘ پر لانچ کیا تاکہ لوگوں کو پتا چلے کے باپ کی ایک اور ذمہ داری بھی ہے۔‘ عزیر چوہدری کا کہنا تھا کہ ’اس کمرے میں سہولیات دی گئی ہیں، یہاں صفائی ستھرائی کا خیال رکھا گیا ہے، یہاں ڈسپوزبل شیٹش ہیں، ہاتھ دھونے کی جگہ اور ڈسٹ بن اور میز ہیں۔‘ ان کا کہنا تھا کہ ’یہاں خواتین کے لیے تو پہلے سے ایسے کمرے موجود تھے تاہم کئی باپ اکیلے آتے تھے اور انھیں اس سہولت کی ضرورت تھی۔‘ جب ان سے پوچھا گیا کہ تصویر میں موجود شخص ماڈل ہے یا اصلی والد تو کا کہنا تھا کہ ’اس تصویر میں موجود شخص بچے کا اصلی والد ہیں اور مقصد تھا کہ لوگوں کو یہ کر کے دکھایا جائے۔‘ بی بی سی نے ایسے چند والدین سے بات کی ہے، جن کے بچے چھوٹے ہیں اور ڈائپر استعمال کرتے ہیں۔  احمد شاہ کی ایک بیٹی اور دو بیٹے ہیں اور وہ پاکستانی فوج میں ملازمت کرتے ہیں۔ ان کا کہنا تھا کہ ’میں بچوں کی پیدائش پر چھٹی جاتا ہوں تو بیگم کی ہر ممکن مدد کرتا ہوں۔ بیٹی بڑی ہے اور اس کی عمر چار سال ہے جبکہ بیٹے دونوں چھوٹے ہیں۔ ابھی چھوٹے بیٹے کی پیدائش پر اپریل میں ڈیڑھ ماہ کی چھٹی کے بعد واپس آیا ہوں اور اس عرصے میں بچوں کے ڈائپر خود بدلتا رہا ہوں، یہ تو میرا فرض ہے۔‘ حمزہ قدیر ایک آئی ٹی پروفیشنل ہیں اور ان کی ایک دو سال کی بیٹی ہے۔ ان کا کہنا تھا کہ ’مجھے بچوں کی پرورش میں بیوی کی مدد کرنے میں کوئی مسئلہ نہیں۔ میں گھر پر بھی بیٹی کا ڈائپر تبدیل کرتا ہوں، جب وہ کچن میں مصروف ہو یا کپڑے دھو رہی ہوں تو اور مجھے عوامی مقام پر بھی یہ کرنے میں کوئی ہچکچاہٹ نہیں ہو گی۔‘ لیکن بہت سے مرد ایسے بھی ہیں جو اپنے بچے کے ڈائپر تبدیل کرنے کو شاید معیوب سمجھتے ہیں۔  میں نے اسلام آباد میں اپنا کاروبارہ کرنے والے اور حال ہی میں باپ بننے والے حمزہ عباسی سے پوچھا کہ کیا عوامی مقامات پر وہ اپنے بچے کا ڈائپر بدل لیں گے؟ تو ان کا کہنا تھا کہ ’میں یہ ہرگز نہیں کروں گا کیونکہ یہ میں نے کبھی نہیں کیا۔ میرا بچہ انتظار کر لے گا لیکن میں یہ نہیں کروں گا۔‘  انھوں نے اس کی کوئی خاص وجہ نہیں بتائی تاہم ان کا کہنا تھا کہ وہ ایسا نہیں کریں گے۔ سوشل میڈیا ردعمل  فیس بک کے ایک پبلک گروپ میں یہ پوسٹ اسی لیے کی گئی تھی کہ اس اقدام کی تعریف کی جائے اور متعدد سوشل میڈیا صارفین نے اس پر ویسا ہی رد عمل بھی دیا۔ آنسہ مسرت کا کہنا تھا کہ ’میرے ساتھ تو ایسا کبھی نہیں ہوا لیکن ایسے مرد ہوتے ہیں جو یہ کام بھی کرتے ہیں اور باشعور و تعلیم یافتہ لوگ ایسا کرتے ہیں ، اس میں کوئی قباحت نہیں اور نہ ہی کوئی توہین والی بات ہے، اگر کوئی متبادل موجود نہیں تو بجائے اس کے کہ بچہ گندا رہے اور ریشز ہو جائیں تو والد کو یہ کام کر لینا چاہیے۔‘  ایک خاتون نے حیران ہو کر پوچھا کہ مردوں کے حصے میں کیوں بنایا ہے، خواتین کے حصے میں کیوں نہیں؟  انھیں جواب دیتے ہوئے اقصیٰ وسیم کا کہنا تھا کہ ’باپ کو بھی بچوں کی پرورش میں ماؤں کی طرح ہی برابر کردار ادا کرنا چاہیے۔ ڈائپر بدلنا صرف ماؤں تک محدود نہیں ہونا چاہیے اور سنگل فادرز کے لیے بھی یہ ایک اہم ضرورت ہے۔‘ ان کا مزید کہنا تھا ’ یہ بہت اچھا ہے لیکن مجھے خوف ہے کہ بہت سے مرد عوامی مقامات پر دوسرے مردوں کی نظروں کی وجہ سے  ایسا کرنے سے گریز کریں گے۔‘ ایک اور صارف مائدہ کا کہنا تھا کہ ’آخر کار، یہ ایک بہت اچھا اقدام ہے۔ باپ کو بھی ڈائپر بدلنے کا ذمہ دار ہونا چاہیے، آخر کو یہ ان کا بھی بچہ ہے۔ یہ بہت مزاحیہ ہے کہ بہت سے مرد اور عورتیں اس پوسٹ سے مشتعل ہوئے ہیں۔‘ ایک صارف احسن حسین کا کہنا تھا ’کراچی ائیرپورٹ پر بچوں کا ڈایپر بدلنے کے لیے مردوں کے لیے ایک مخصوص کمرہ پہلے سے موجود ہے، اچھا کام کرتے رہیں لیکن یہ کوئی بڑی بات بھی نہیں۔ جہاں لوگ اس کی تعریف کرتے نظر آئے وہیں کچھ خواتین کو یہ اشتہار دلچسپ لگا کیونکہ ان کے خیال میں ان کے مرد ایسا کرنے کا تصور بھی نہیں کر سکتے۔  صبا فراز نامی صارف نے لکھا ’ایسے ابا بھی لا دیں جو بچے کا ڈائپر تبدیل کریں گے اور وہ بھی مال جا کر۔‘ فضہ ظفر کا کہنا تھا ’ہائے میرے میاں کبھی بھی بے بی کا ڈائپر چینج نہ کریں۔‘ ماہا نعیم کا کہنا تھا کہ ’اب شوہر بیویوں کو مال نہیں لے کر جائیں گے کیونکہ وہاں جا کر یہ سب کرنا پڑے گا۔‘ ان خواتین کے تبصروں پر لطف لیتے ہوئے ایک صارف شعیب صابر کا کہنا تھا ’اگر شوہر گھر میں ڈائپر نہیں بدلتے تو انھوں نے مال جا کر بھی نہیں بدلنا۔‘ یہ بھی پڑھیے  کیا ماں باپ کا کوئی لاڈلا بچہ ہوتا ہے؟ وہ راز جسے والدین سینے میں چھپائے رکھتے ہیں  ایک مثالی باپ کیسا ہوتا ہے نسلِ انسانی میں باپ ہونے کا معمہ: باپ بچوں کا خیال کیوں رکھتا ہے؟ باپ نے 20 ’سال تک بیٹے کو پنجرے میں قید رکھا‘ اس پوسٹ اور اشتہار پر کچھ لوگ خاصا برا مناتے ہوئے نظر آئے۔  خضر حیات نامی ایک صارف کا کہنا تھا کہ ’قابل نفرت۔۔۔ صرف فیمینسٹ ( حقوق نسواں کے کارکن) بننے کے لیے وہ اس حد تک چلے گئے ہیں۔‘ ایسی ہی ایک خاتون کرن منصور نے بھی اس اشتہار کے لیے اپنی ناپسندیدگی کچھ اس طرح ظاہر کی: ’تو دونوں اصناف کو یکساں ذمہ داریاں اٹھانی چاہیے۔ ٹھیک ہے۔۔۔ تو مردوں کے لیے بھی ڈیلیوری روم ہونا چاہیے، مردوں کے لیے دودھ پلانے کا کمرے کے بارے میں کیا خیال ہے، اور کتنا لاجواب خیال ہے کہ عورتیں مزدوری کریں، کنوئیں کھودیں، اور سڑکوں پر پائپ لائنیں بچھائیں۔‘ ان کے اس کمنٹ پر کئی سوشل میڈیا صارفین ان کی سرزنش کرتے اور انھیں والدین کی ذمہ داریاں سمجھاتے دکھائی دیے۔  ایک صارف کا طنزیہ انداز میں کہنا تھا ’کبھی کسی اچھے کام کی حوصلہ افزائی نہ کرنا۔‘
26,pakistan,پاکستان کے شمالی علاقوں میں جون میں ہونے والی ’غیر متوقع‘ برفباری کی وجہ کیا؟,’بابو سر ٹاپ کا یہ راستہ عملاً 2012 میں کُھلا تھا۔ ہر سال موسم گرما میں جب یہ راستہ عام ٹریفک کے لیے کُھلتا ہے تو میں اس پر کئی بار سفر کرتا ہوں۔ سنہ 2012 سے لے کر اب تک میں نے نہیں دیکھا اور سُنا کہ جون کے ماہ میں بابو سر ٹاپ کے اس راستے کے اردگرد برفباری ہوئی ہو۔‘ ضلع دیامیر کے علاقے چلاس کے رہائشی عبدالہادی ودود بتاتے ہیں کہ بابو سر پہاڑی کے ٹاپ پر عموماً برفباری ہوتی رہتی ہے جبکہ گلگت بلتستان کے گلیشیئرز پر بھی یہ سلسلہ سال بھر جاری رہتا ہے مگر جون، جولائی میں کبھی نیچے برفباری نہیں پڑتی۔عبدالہادی ودود کہتے ہیں کہ جون کے ماہ میں پڑنے والی برف اور درجہ حرارت کا اس حد تک کم ہونا ہم لوگوں کے لیے بھی نئی بات ہے۔  ’ہو سکتا ہے کہ سردیوں میں کم برفباری کی وجہ سے قدرت کو ہم پر رحم آ گیا ہو اور اس نے جون کے ماہ میں برفباری دے کر سردیوں کی کسر نکال دی۔‘ پاکستان میں جون کا مہینہ عموماً شدید گرمی سے منسوب کیا جاتا ہے۔ یہ ملک میں پری مون سون بارشوں کے آغاز کا مہینہ بھی ہے لیکن اگر کوئی آپ کو یہ بتائے کہ جون کے مہینے میں ملک کے کسی حصے میں برفباری ہوئی ہے تو یقیناً آپ کہ لیے یہ ایک دلچسپ بات ہو گی۔  مگر حقیقت یہ ہے کہ گذشتہ چند روز کے دوران ہونے والی یہی ’غیر معمولی‘ برفباری سیاحوں کو پاکستان کے زیرِ انتظام کشمیر اور گلگت بلتستان کے علاقوں کی جانب کھینچ رہی ہے۔  پاکستان کے زیر انتظام کشمیر اور گلگت بلتستان میں جون کے مہینے میں ہونے والی برفباری نے اکثر افراد کو حیران و پریشان اور کئی کو خوشگوار حیرت میں مبتلا کر دیا ہے۔ اس برفباری کے باعث گلگت بلتستان اور صوبہ خیبر پختونخوا کی سرحد پر واقع بابو سر ٹاپ کا راستہ ایک روز بند رہا، ایسی ہی اطلاعات پاکستان کے زیرِ انتظام کشمیر کی وادی نیلم سے بھی موصول ہوئی ہیں۔ اسی طرح خیبرپختونخوا میں کچھ مقامات اور وسطی افغانستان میں بھی برفباری کی اطلاعات ہیں۔ محکمہ ماحولیات پاکستان کے سابق ڈائریکٹر جنرل ڈاکٹر قمر الزمان اس برفباری کو موسمی تبدیلی اور انتہائی شدید موسمی صورتحال قرار دیتے ہیں۔ وہ کہتے ہیں کہ ’یہ سب ثابت کر رہا ہے کہ پاکستان اس وقت شدید موسمی تبدیلیوں کی زد میں آ چکا ہے۔‘ ماہرین کے مطابق جون کے ماہ میں برفباری کی کم مثالیں موجود ہیں مگر برفباری کا ہونا ناممکنات میں سے نہیں اور اس کی مختلف وجوہات ہیں۔ مغربی ہوائیں اور بارشوں کا سلسلہ  محکمہ موسمیات پاکستان کے ترجمان ڈاکٹر ظہیر بابر کے مطابق ’پاکستان کے شمالی علاقہ جات میں موجود بلند و بالا پہاڑوں اور گلیشیئرز کی چوٹی پر جون کا ماہ ہو یا مون سون وہاں پر بارش تو ہوتی ہی نہیں۔ وہاں پر صرف برفباری ہوتی ہے اور اس کا سلسلہ گرمیوں اور سردیوں میں جاری رہتا ہے۔‘ ان کا کہنا تھا کہ ’اس کی وجہ یہ ہے کہ وہاں درجہ حرارت سارا سال تقریباً منفی رہتا ہے۔ جب نیچے کے علاقوں میں بارشیں ہوں یا مون سون ہو تو وہاں پر برفباری ہونا معمول ہے لیکن کبھی کبھی ایسے حالات پیدا ہو جاتے ہیں جن کی وجہ سے ان بلند و بالا پہاڑوں اور گلیئشیرز سے نیچے بھی برفباری ہو جاتی ہے۔‘ ان کا کہنا تھا کہ ’جون کے ماہ میں ہونے والی برفباری کوئی ایسے بڑے اچھنبے کی بات نہیں۔ جب علاقہ اور خطہ موسمی تبدیلیوں کی زد میں ہو تو ایسے واقعات رونما ہو سکتے ہیں۔ اس کے بہرحال مثبت اور منفی اثرات ہو سکتے ہیں لیکن حالیہ برفباری کوئی اتنی زیادہ بھی نہیں تھی۔‘ محکمہ موسمیات سندھ کے ماہر ڈاکٹر سردار سرفراز گلگت بلتستان اور پاکستان کے زیرِ انتظام کشمیر میں ماہِ جون میں ہونے والی برفباری کی وجہ پری مون سون کے دوران مغربی اور بحیرہ عرب کی ہواؤں کو قرار دیتے ہیں۔  ڈاکٹر سردار سرفراز کے مطابق ’پاکستان میں مغربی اور بحیرہ عرب سے اٹھنے والا سلسلہ بہت شدید تھا۔ ہو سکتا ہے کہ اس سے پہلے بھی پری مون سون اور مون سون کے دوران مغربی اور بحیرہ عرب کی ہوائیں داخل ہوئی ہوں مگر اس مرتبہ وہ بہت زیادہ شدت سے داخل ہوئی ہیں۔‘ ان کا کہنا تھا کہ مغربی ہواؤں کے بہت زیادہ اثرات مرتب ہوئے ہیں، جس کی وجہ سے درجہ حرارت بھی گرا۔ ’اس درجہ حرارت کے اثرات جب سطح سمندر سے آٹھ ہزار میڑ سے اوپر والے علاقے پر پڑے تو کم ہوتے ہوئے درجہ حرارت نے بارش کو تھوڑی دیر کے لیے برف باری میں تبدیل کر دیا۔‘ ان کا کہنا تھا کہ ’پہلے ہم توقع کر رہے تھے کہ سندھ میں پری مون سون میں زیادہ بارشیں نہیں ہوں گی مگر خلافِ توقع ہم نے بارشیں دیکھی ہیں اس کی بڑی وجہ بحیرہ عرب سے اٹھنے والا سلسلہ ہے۔ اس وقت بارشوں کی وجوہات بحیرہ عرب اور مغربی سلسلہ ہے۔‘ محکمہ موسمیات کے ایک اور ماہر زبیر احمد صدیقی کہتے ہیں کہ ’ہم موسمی رجحانات میں بھی تبدیلی دیکھ رہے ہیں۔ حالیہ مون سون میں ہم نے دیکھا کہ رجحان تبدیل ہوا۔ مغربی ہوائیں داخل ہوئی ہیں۔‘ پری مون سون میں رجحان کی تبدیلی  زبیر احمد صدیقی کہتے ہیں کہ ’پاکستان میں عموماً مون سون، پری مون سون اور موسم گرما کے اندر ہونے والی بارشوں کی وجہ مغربی اور بحیرہ عرب سے اٹھنے والی ہوائیں نہیں بلکہ عموماً خلیج بنگال کی ہوائیں بنتی ہیں۔‘ ان کا کہنا تھا کہ ’اس مرتبہ رجحان میں تبدیلی ہوئی اور پری مون سون کی وجہ سے مغربی اور بحیرہ عرب کی ہوائیں بھی شامل ہو گئیں۔ جس کے باعث ہم نے دیکھا کہ تقریباً پورے ملک میں ایک ساتھ بارشیں ہوئیں۔ ’پورے ملک ہی میں بارشیں اوسط سے زیادہ ہوئیں اور درجہ حرارت گر گیا۔‘ زبیر احمد صدیقی کہتے ہیں کہ ’پری مون سون اور مون سون میں یہ صورتحال برسوں بعد دیکھی جاتی ہے۔ عموماً جب رجحان کے مطابق مون سون اور پری مون سون شروع ہوتا ہے تو بارشیں پنجاب کے سیالکوٹ سے شروع ہوتی ہیں اور پورے ملک میں دیکھی جاتی ہیں مگر اس بار یہ سندھ میں بھی داخل ہوئی ہیں۔‘ ڈاکٹر سردار سرفراز کہتے ہیں کہ اس مرتبہ ابھی تک مشاہدے میں آیا ہے کہ خلیج بنگال کی ہوائیں کم ہی پاکستان میں داخل ہوئی ہیں۔  ’پری مون سون کے دوران مغربی اور بحیرہ عرب کی ہوائیں چلتی رہی ہیں۔ بحیرہ عرب کی ہواؤں میں نمی ہوتی ہے۔ جب یہ دونوں ملیں تو درجہ حرارت گرا اور شمالی علاقہ جات میں برفباری کا یہ بھی ایک  سبب بنیں۔‘  کامسیٹس یونیورسٹی ایبٹ آباد کے شعبہ ماحولیات کے ڈاکٹر عدنان احمد طاہر کہتے ہیں کہ ’مغربی ہوائیں عموماً سردیوں میں چلتی ہیں، گرمیوں میں نہیں۔ ’یہ درجہ حرارت کم کرتی ہیں۔ گلگت بلتستان میں عموماً مون سون نہیں ہوتا۔ وہاں پر خشکی رہتی ہے مگر اس مرتبہ مغربی ہواؤں کی وجہ سے پورے ملک میں ایکدم درجہ حرارت کم ہوا۔‘ ڈاکٹر عدنان احمد طاہر کا کہنا تھا کہ عموماً گلگت بلتستان میں داخل ہونے والی ہوائیں ہمالیہ کے پہاڑوں سے ٹکرا کر واپس آ جاتی ہیں۔  ’اس مرتبہ مغربی ہوائیں بھی شامل تھیں جس کے باعث درجہ حرارت کم ہوا اور ملک بھر میں زیادہ بارش کے علاوہ گلگت بلتستان میں برف باری بھی ہوئی۔‘ ڈاکٹر قمر الزمان کہتے ہیں کہ ’جہاں پر موسم کی اس تبدیلی، برفباری اور کم درجہ حرارت کا کوئی ایک آدھ بہتر نتیجہ نکل سکتا ہے وہاں پر اس کے کئی برے اثرات مرتب ہونے کا امکان بھی موجود ہے۔‘ یہ بھی پڑھیے ’لینڈ سلائیڈنگ اور بند راستے، سیاح بارشوں میں شمالی علاقہ جات کا سفر کرنے سے گریز کریں‘ کیا پاکستان عالمی سیاحتی مرکز بننے کے لیے تیار بھی ہے؟ کورونا وائرس اور بارش: شمالی علاقوں کا رخ کرنے والے سیاحوں کو کن باتوں کا خیال رکھنا چاہیے؟ زراعت اور انسانی صحت متاثر ہونے کا خدشہ ڈاکٹر عدنان احمد طاہر کہتے ہیں کہ ان بارشوں اور برفباری سے پانی کے مسائل حل ہونے کا امکان موجود ہے۔  انھوں نے پیشگوئی کی کہ ’پری مون سون اپنے خاتمے کی طرف بڑھ رہا ہے جس کے بعد درجہ حرارت بڑھے گا اور یہ برف جلدی پکھلے گئی تو دریاؤں میں پانی کی صورتحال بہت بہتر ہو جائے گئی۔‘ ماہر ماحولیات اور سابق وفاقی وزیر امین اسلم کہتے ہیں کہ ’یہ بات تو ٹھیک ہے کہ پانی کا مسئلہ کسی نہ کسی حد تک حل ہو گا مگر اس کے ساتھ دیگر مسائل کا سامنا بھی کرنا پڑ سکتا ہے کیونکہ پاکستان میں ہر موسم میں زراعت ہوتی ہے۔‘ ان کا کہنا تھا کہ ’گذشتہ مہینوں میں خلاف توقع زیادہ گرمی کی وجہ سے ہماری فصلیں اور پھل متاثر ہوئے ہیں۔ اب اس موسم کی زراعت اور پھلوں کو معمول کے گرم موسم کی ضرورت ہوتی ہے۔ ’اگر وہ معمول کا گرم موسم نہیں ہو گا تو خدشہ ہے کہ اس موسم کی زراعت اور پھلوں پر بھی منفی اثرات مرتب ہوں گے۔‘ امین اسلم کا کہنا تھا کہ ’موسم کا اثر براہِ راست انسانی جسم پر ہوتا ہے۔ سردیوں میں معمول اور اوسط سردی کی ضرورت ہوتی ہے۔ گرمیوں میں معمول اور اوسط گرمی کی ضرورت پڑتی ہے۔‘ ’اب مارچ، اپریل، مئی میں گرمی زیادہ پڑ جائے اور جون میں درجہ حرارت جنوری فروری والا ہو جائے تو اس کے بھی انسانی جسم پر منفی اثرات مرتب ہو سکتے ہیں۔‘ ان کا کہنا تھا کہ ’کئی ایسی بیماریاں ہیں جو سردیوں میں زیادہ پھیلتی ہیں اور گرمیوں میں ان کا زور ٹوٹ جاتا ہے جس کی وجہ درجہ حرارت ہوتا ہے۔ ’اب گرمیوں میں بھی درجہ حرارت کم ہو گا اور غیر معمولی طور پر برفباری ہو گی تو ایسی بیماریوں اور جراثیم کو زیادہ طاقتور ہونے کا موقع ملے گا۔ اس سے براہ راست ہماری فوڈ سکیورٹی اور معاشیات متاثر ہو گئی۔ ہمارے انفراسٹرکچر کو نقصان پہنچے گا۔‘
27,pakistan,عامر لیاقت: کیا ورثا کے مطالبے پر پوسٹ مارٹم روکا جاسکتا ہے؟,سندھ ہائیکورٹ نے بدھ کے روز معروف ٹی وی شخصیت عامر لیاقت حسین کے پوسٹ مارٹم کا حکم معطل کرتے ہوئے اس پر درخواست پر مزید سماعت 29 جون تک ملتوی کر دی ہے۔  یاد رہے کہ گذشتہ ہفتے جوڈیشل مجسٹریٹ شرقی وزیر حسین میمن نے رکن قومی اسمبلی کی قبر کشائی اور پوسٹ مارٹم سے متعلق درخواست پر فیصلہ دیتے ہوئے کہا تھا کہ ’عامر لیاقت کی موت کے حوالے سے شکوک و شبہات دور کرنے کے لیے پوسٹ مارٹم ناگزیر ہے۔‘ مگر اب سندھ ہائیکورٹ نے جوڈیشل مجسٹریٹ کے آرڈر پر حکم امتناع جاری کر دیا ہے۔ اس کیس میں عامر لیاقت کے خاندان کی نمائندگی کرنے والے وکیل ضیا اعوان کا اس موقع پر کہنا تھا کہ عامر لیاقت کے بیٹے، بیٹی اور سابقہ اہلیہ کی موجودگی کے باوجود ’ایک اجنبی نے عدالت (جوڈیشل مجسٹریٹ) سے رجوع کیا اور پوسٹ مارٹم کا آرڈر حاصل کر لیا۔‘ عدالت میں ان کا مؤقف تھا کہ ’ہمیں لگتا ہے کہ (عامر لیاقت کی) ہلاکت ڈپریشن میں ہوئی۔ ڈپریشں دینے والوں کے خلاف ہم الگ سے کیس دائر کریں گے۔‘ یاد رہے کہ گذشتہ ہفتے جوڈیشل مجسٹریٹ کے حکم پر چھ رکنی میڈیکل بورڈ تشکیل دیا گیا تھا اور عامر لیاقت کا پوسٹ مارٹم 23 جون (کل) کو متوقع تھا۔ جوڈیشل مجسٹریٹ کے حکمنامے میں کہا گیا تھا کہ ’ورثا کا مؤقف ہے کہ اُن (عامر لیاقت) کے پوسٹ مارٹم سے قبر کی بےحرمتی ہو گی تاہم جب موت مشکوک ہو اور جرم کا بھی خدشہ ہو تو انصاف کے نظام کو حرکت میں آنا چاہیے، پس پردہ حقائق کو سامنے آنا چاہیے۔ یہ بھی پڑھیے عامر لیاقت حسین: ’ہم نے تو ایسی زندگی گزار لی کہ مر بھی گئے تو کوئی افسوس نہیں ہو گا‘ ریونج پورن: کیا قانون دانیہ شاہ کو عامرلیاقت حسین کی ذاتی ویڈیوز جاری کرنے سے روک سکتا ہے؟  عامر لیاقت کی زندگی سے جڑے تنازعات جنھوں نے انھیں ہمیشہ شہ سرخیوں میں رکھا وکیل ضیا اعوان نے دعویٰ کیا کہ ورثا کے ساتھ پولیس سرجن کا رویہ اچھا نہیں رہا اور محکمۂ صحت سے میڈیکو لیگل آفیسر کے خلاف شکایت کی ہے۔ ’مجسٹریٹ نے دو دفعہ میت کا جائزہ لیا تھا۔ پولیس نے جائے وقوعہ کا معائنہ کیا تھا۔‘  ’اجنبی درخواست گزار نے کہا تھا کہ جائیداد کا تنازع ہے (مگر) پولیس نے کہا کہ عامر لیاقت کے جسم پر تشدد کا کوئی نشان نہیں۔‘ ان کا مزید کہنا تھا کہ سابق وزرائے اعظم بے نظیر بھٹو اور لیاقت علی خان کا بھی پوسٹ مارٹم نہیں ہوا تھا۔ نو جون کو وفات پانے والے عامر لیاقت کو کراچی میں عبداللہ شاہ غازی کے مزار کے احاطے میں سپردِ خاک کیا گیا تھا۔ پولیس کے مطابق عامر لیاقت اپنی رہائش گاہ پر موجودہ تھے جب ان کی طبیعت خراب ہوئی اور انھیں ہسپتال لے جایا گیا تھا جہاں ان کی موت کی تصدیق کی گئی۔  کیا ورثا کے مطالبے پر پوسٹ مارٹم روکا جا سکتا ہے؟  ورثا کے مطالبے پر عامر لیاقت کی تدفین پوسٹ مارٹم کے بغیر کی گئی جس نے کئی سوالات کھڑے کیے ہیں۔  پولیس حکام کے مطابق موت کی وجوہات جاننے کے لیے جناح ہسپتال کراچی میں ان کا پوسٹ مارٹم کروایا جانا تھا مگر خاندان کے کچھ افراد پوسٹ مارٹم کروائے بغیر اُن کی میت وہاں سے لے گئے۔ ادھر عامر لیاقت کی سابقہ اہلیہ سیدہ بشریٰ اقبال نے سوشل میڈیا پر اپنے پیغام میں کہا تھا کہ ’مرحوم کے دونوں وارثین احمد عامر اور دعائے عامر نے ان کا پوسٹ مارٹم کروانے سے منع کر دیا ہے اور ان کی خواہش کے مطابق مرحوم کو عزت و احترام کے ساتھ ان کی آخری آرام گاہ تک لے جایا جائے گا۔‘ فوجداری مقدمات کی پیروی کرنے والے وکیل عثمان وڑائچ کا کہنا ہے کہ اگر کسی متوف کے ورثا اپنے عزیز کی موت پر کریمنیل پراسیکیوشن کروانا ہی نہیں چاہتے تو پھر قانون کے مطابق پوسٹ مارٹم نہیں کیا جا سکتا۔ بی بی سی سے بات کرتے ہوئے انھوں نے کہا کہ کسی بھی مبینہ قتل کے مقدمے میں پوسٹ مارٹم کی رپورٹ کو بنیادی حیثیت حاصل ہے اور تفتیش کا آغاز بھی پوسٹ مارٹم کی رپورٹ کے بعد ہوتا ہے۔ اس رپورٹ کو متعلقہ عدالت میں بطور شہادت بھی پیش کیا جاتا ہے۔ انھوں نے کہا کہ اگر ورثا کو شک ہو کہ ان کے عزیز کی موت مشوک حالات میں ہوئی ہے تو پہلے وہ ضابطہ فوجداری کی دفعہ 154 کے تحت اس واقعے سے متعلق ایف آئی آر درج کروائے گا اور پھر اس کے بعد ہی پوسٹ مارٹم کا مرحلہ شروع ہوتا ہے۔ عثمان وڑائچ کا کہنا ہے کہ یہ نہیں ہو سکتا کہ اگر کسی قتل کے واقعے کا مقدمہ درج ہوا ہو اور مقتول کے ورثا ملزمان کے خلاف کارروائی کروانا چاہتے ہوں، تو پھر ہی پوسٹ مارٹم ہو سکتا ہے۔ سابق وزیر اعظم بےنظیر بھٹو کے قتل کے بارے میں عثمان وڑائچ کا کہنا تھا کہ اگر آج مقتولہ کے شوہر آصف علی زرداری درخواست دیں تو ان کا پوسٹ مارٹم قبر کشائی کے بعد آج بھی کروایا جا سکتا ہے۔ انھوں نے کہا کہ بےنظیر بھٹو کے قتل کا مقدمہ ان کے ورثا کی مدعیت میں نہیں بلکہ سرکار کی مدعیت میں درج کیا گیا تھا۔ عثمنان وڑائچ کا کہنا تھا کہ عامر لیاقت کی موت کا مقدمہ کسی تھانے میں درج نہیں ہوا اور کراچی کی ایک مقامی عدالت نے عام شہری کی درخواست پر عامر لیاقت کی قبر کشائی کا حکم دیا جبکہ اس شہری کا عامر لیاقت سے کوئی تعلق بھی نہیں تھا۔ انھوں نے کہا کہ سندھ ہائیکورٹ نے آئین اور قانون کو مدنظر رکھتے ہوئے مقامی عدالت کے فیصلے کو معطل کیا ہے۔
28,world,افغانستان میں زلزلے سے ہلاکتوں کی تعداد ایک ہزار ہو گئی، امدادی کارروائیاں جاری,افغان طالبان کے مطابق ملک میں منگل کی شب آنے والے زلزلے سے 1000 افراد ہلاک اور 1500 زخمی ہو گئے ہیں۔ حکام نے ہلاکتوں کی تعداد میں اضافے کا خدشہ ظاہر کیا ہے۔ رات ڈیڑھ بجے آنے والے زلزلے کی شدت ریکٹر سکیل پر 6.1 تھی جبکہ اس کا مرکز خوست سے 44 کلومیٹر کی فاصلے پر تھا۔ زلزلے سے مشرقی صوبہ پکتیکا سب سے زیادہ متاثر ہوا ہے جہاں سے ملنے والی تصاویر میں تباہی کے آثار نمایاں ہیں۔ ان تصاویر میں زخمی افراد کو سٹریچرز پر دیکھا جا سکتا ہے جب کہ تباہ شدہ مکانوں کا ملبہ بھی نظر آ رہا ہے۔ متاثرہ علاقوں میں امدادی کارروائیاں شروع کر دی گئی ہیں اور دوردراز علاقوں میں زخمیوں کو ہیلی کاپٹروں کی مدد سے ہسپتالوں میں منتقل کیا جا رہا ہے۔ طالبان رہنما ہبت اللہ اخونزادہ نے اپنے بیان میں کہا ہے کہ اس زلزلے سے سینکڑوں مکانات منہدم ہوئے ہیں اس لیے ہلاکتوں میں اضافے کا خدشہ ہے۔ افغانستان کے صوبہ پکتیکا میں اطلاعات کے محکمے کے سربراہ محمد امین حزیفی نے بی بی سی  میں بتایا کہ ہلاک شدگان کی تعداد 1000 ہے جبکہ 1500 سے زیادہ افراد زخمی ہیں۔ ان کا یہ بھی کہنا تھا کہ حکومت ہلاک ہونے والوں کے اہل خانہ کو ایک لاکھ افغانی جبکہ زخمیوں کو پچاس ہزار افغانی دے گی۔ افغانستان کی حکومت کے ترجمان بلال کریمی نے سوشل میڈیا سائٹ ٹوئٹر پر اپنے بیان میں تمام غیر سرکاری اداروں اور ایجنسیز سے درخواست کی ہے کہ وہ متاثرہ علاقوں میں امدادی ٹیمیں روانہ کریں تاکہ مزید نقصان سے بچا جا سکے۔ ایک مقامی ڈاکٹر نے بی بی سی سے بات کرتے ہوئے بتایا کہ اب تک زیادہ جانی نقصان افغانستان کے صوبہ پکتیکا کے ضلع گایان اور برمل میں ہوا ہے۔ مقامی میڈیا ویب سائٹ اطلاعات روز کے مطابق گایان میں ایک گاؤں مکمل طور پر تباہ ہو چکا ہے۔ افغانستان میں زلزلے سے بڑے پیمانے پر تباہی اور ہلاکتوں کے بعد اقوام متحدہ کے امدادی مشن (UNAMA) نے متعلقہ خیراتی اداروں سے زلزلے سے متاثرہ افراد کی مدد کرنے کا مطالبہ کیا ہے۔ ٹوئٹر پیغامات میں ایجنسی کے حکام نے کہا کہ متاثرہ علاقوں کی جانب ٹیمیں روانہ کی جا چکی ہیں تاکہ فوری ضروریات کا اندازہ لگایا جا سکے۔ ادھر پاکستان کے وزیر اعظم شہباز شریف نے افغانستان میں زلزلے سے قیمتی جانوں کے ضیاع پر رنج وغم اور افسوس کا اظہار کرتے ہوئے کہا ہے کہ 'مشکل کی اس گھڑی میں اپنے افغان بھائیوں بہنوں کے ساتھ ہیں۔' انھوں نے کہا ہے کہ 'پاکستان کی طرف سے افغانستان کے عوام کو ہر ممکن مدد فراہم کریں گے۔' وزیراعظم ہاؤس سے جاری پریس ریلیز کے مطابق پاکستان کے وزیر اعظم شہباز شریف نے متعلقہ حکام کو افغانستان کی مدد کی ہدایت بھی کر دی ہے۔ سابق وزیر اعظم اور چیئرمین تحریک انصاف عمران خان نے بھی ٹوئٹر پر پیغام میں افغان عوام اور حکومت کے ساتھ اظہار ہمدردی کرتے ہوئے کہا کہ ’میں نے خیبرپختونخوا حکومت کو ہر قسم کی امداد خصوصاً طبی سہولیات کی فراہمی کی ہدایات دے دی ہیں۔‘ یہ بھی پڑھیے  جب 45 سیکنڈ میں پورا کوئٹہ شہر ملبے کا ڈھیر بن گیا وہ جانور جو قدرتی آفات کا خطرہ پہلے سے بھانپ لیتے ہیں پاکستان کے کون سے علاقے زلزلے کے زیادہ خطرے کی زد میں ہیں؟ خبر رساں ادارے روئٹرز کے مطابق یورپین میڈیٹرینین سیزمالوجیکل سینٹر نے کہا ہے کہ اس زلزلے کے جھٹکے تقریباً 500 کلومیٹر دور تک محسوس کیے گئے اور افغانستان، پاکستان اور انڈیا تک اس کے اثرات پہنچے۔ سینٹر کے مطابق عینی شاہدین کے بیانات سے ثابت ہوتا ہے کہ زلزلے کے جھٹکے افغانستان کے دارالحکومت کابل سے لے کر پاکستان کے وفاقی دارالحکومت اسلام آباد تک محسوس کیے گئے لیکن پاکستان میں زلزلے کی وجہ سے کوئی جانی نقصان نہیں ہوا۔   امریکی جیالوجیکل سروے کے مطابق اس زلزلے کی شدت چھ اعشاریہ ایک تھی جو زمین میں 51 کلومیٹر گہرائی پر شروع ہوا۔ واضح رہے کہ زلزلہ ایک ایسے وقت آیا جب زیادہ تر لوگ سو رہے تھے۔ واضح رہے کہ افغانستان ایک ایسے خطے میں موجود ہے جہاں زمین کی تہہ میں کئی فالٹ لائنز موجود ہیں جن میں چمن فالٹ لائن، ہری رد فالٹ لائن، وسطی بدخشاں فالٹ لائن اور درواز فالٹ لائن شامل ہیں۔  اسی وجہ سے افغانستان میں زلزلوں کی وجہ سے کافی تباہی ہوتی ہے خصوصا دیہی علاقوں میں جہاں زیادہ تر مکان کمزور ہوتے ہیں۔  دوسری جانب دہائیوں سے جاری خانہ جنگی کی وجہ سے افغانستان کی حکومتوں کے لیے قدرتی آفات کا مقابلہ کرنا بھی مشکل رہا ہے حالانکہ بین الاقوامی اداروں نے گزشتہ برسوں میں کئی عمارات کو محفوظ بنانے کی کوششیں ضرور کی ہیں۔
29,pakistan,’لینڈ سلائیڈنگ اور بند راستے، سیاح بارشوں میں شمالی علاقہ جات کا سفر کرنے سے گریز کریں‘,’ہمیں سکردو جانے کے راستے پر ایک مقام پر بنیادی سہولتیں، رہائش اور خوراک تو مہیا کر دی گئی ہے، مگر اب نہ تو آگے جا سکتے ہیں اور نہ ہی پیچھے۔ مسلسل بارش  کے ساتھ ساتھ لینڈ سلائیڈنگ بھی ہو رہی ہے۔ ایسا لگتا ہے کہ جب تک بارشوں کا سلسلہ رکتا نہیں ہم یہاں پھنسے رہیں گے۔‘  یہ کہنا تھا لاہور سے اپنے دوستوں کے ہمراہ سکردو کی سیر کے لیے جانے والے چوہدری گل محمد کا۔  چوہدری گل محمد اپنے ساتھیوں کے علاوہ دیگر سیاحوں کے ہمراہ تقریباً تین روز سے ضلع روندو کے قریب ایک مقام پر موجود ہیں۔  چوہدری گل محمد اور ساتھیوں کو تو مقامی انتظامیہ اور لوگوں کی مدد سے سر چھپانے کا ٹھکانہ اور بنیادی سہولیات دستیاب ہو گئی تھیں مگر ضلع مانسہرہ کے راستے گلگت جانے والے خواہشمند سیاح بابو سر ٹاپ کے راستے پر اتنے خوش قسمت ثابت نہیں ہوئے کیونکہ وہاں جانے والے سیاح بارش اور خراب موسم کے باعث سڑکیں بند ہونے سے کم از کم ایک دن پھنسے رہے تھے۔   پشاور سے تعلق رکھنے والے طارق خان کہتے ہیں کہ ’اس وقت ہماری حیرت کی انتہا نہ رہی جب ہم ناران سے تھوڑا آگے چلے تو برفباری شروع ہو گئی اور جب ہم لوگ بابو سر ٹاپ کے قریب پہنچے تو ٹریفک بلاک ہو گئی۔ پہلے تو خیال تھا کہ یہ ٹریفک کھل جائے گی اور ہم آگے بڑھ سکیں گے۔ مگر بدقسمتی سے ایسا نہ ہو سکا اور ہمیں پورا دن وہاں گاڑی ہی میں گزارنا پڑا تھا۔‘  اس صورتحال سے سیاح ہی نہیں بلکہ سکردو کے مقامی لوگ بھی پریشان ہیں۔ مقامی صحافی رجب قمر کے مطابق خراب موسم اور بارش کے باعث راستے بند ہونے سے سکردو میں اشیائے خورد و نوش، ادویات اور پیڑول کی قلت پیدا ہونے کا امکان ہے۔  یہ صورتحال خشک سالی کے خاتمے کے بعد حالیہ قبل از مون سون بارشوں کے سبب سے پیدا ہو رہی ہے۔ گلگت بلتستان انتظامیہ کے مطابق اس وقت گلگت کو سکردو سے ملانے والی سڑک لینڈ سلائیڈنگ کے سبب مختلف مقامات سے بند ہے جبکہ بابو سر ٹاپ روڈ کو کھول دیا گیا ہے۔   محکمہ موسمیات کے مطابق موسلادھار بارشوں کا سلسلہ پیر سے ملک کے بالائی وسطی علاقوں میں داخل ہو چکا ہے  جس دوران کئی شہروں اور علاقوں میں موسلا دھار بارش کے ساتھ لینڈ سلائیڈنگ اور سیلابی صورتحال پیدا ہوسکتی ہے جبکہ گلگت بلتستان اتھارٹی نے لینڈ سلائیڈنگ کے الرٹ جاری کیے ہیں۔  کہاں کہاں بارش اور لینڈ سلائیڈنگ کا خطرہ ہے؟  پاکستان کے محکمہ موسمیات کے مطابق زیادہ تر بارشیں ملک کے شمالی علاقہ جات گلگت بلتستان اور وسطی علاقوں میں متوقع ہیں جن میں وفاقی دارالحکومت اسلام آباد، صوبہ خیبر پختونخوا کے علاقے چترال، دیر، سوات، بونیر، شانگلہ، کوہستان، مانسہرہ، ایبٹ آباد، ہری پور، صوابی، پشاور، نوشہرہ، مردان، چارسدہ، باجوڑ، مہمند، خیبر، کرم، کوہاٹ، لکی مروت، بنوں، ڈیرہ اسماعیل خان اور وزیرستان شامل ہیں۔ جبکہ محکمہ موسمیات کے مطابق صوبہ پنجاب کے علاقوں راولپنڈی، مری، گلیات، اٹک، چکوال، جہلم، میانوالی، سرگودھا، خوشاب، بھکر، لیہ، ڈی جی خان، حافظ آباد، فیصل آباد، منڈی بہاوالدین، ٹوبہ ٹیک سنگھ، جھنگ، سیالکوٹ، نارووال، لاہور، شیخوپورہ، اوکاڑہ، قصور، ساہیوال، پاکپتن، بہاولنگر، ملتان میں بھی قبل از مون سون بارشیں متوقع ہیں۔  پاکستان کے زیر انتظام کشمیر کے علاقے بھمبر، کوٹلی، میرپور، پونچھ، باغ، حویلیاں، ہٹیاں، مظفرآباد، وادی نیلم میں بھی بارش متوقع ہے۔  شمال مشرقی بلوچستان کے علاقے ژوب، شیرانی، موسیٰ خیل، کوہلو اور بارکھان میں بھی بادل برسنے کی توقع ہے۔ جبکہ گلگت بلتستان کے علاقے استور، غذر، گلگت، دیامیر، ہنزہ اور سکردو میں بھی بارشیں متوقع ہیں۔  گلگت بلتستان محکمہ ڈیزاسٹر نے اپنے جاری کردہ نوٹس میں کہا ہے کہ عوام کو آگاہ کیا جاتا ہے کہ ندی، نالوں، دریاؤں اور پہاڑی علاقوں میں سفر سے گریز کیا جائے۔ اسی طرح مختلف مقامات پر لینڈ سلائیڈنگ کے خطرات موجود ہیں۔  ڈپٹی کمشنر سکردو کریم داد کے مطابق بارشوں کے سبب سکردو روڈ کئی مقامات سے بند تھی مگر کچھ مقامات پر رکاوٹیں ہٹا دی گئیں ہیں جبکہ سڑک کو صاف کرنے کا کام جاری ہے۔  ’سیاح بارشوں میں سکردو کا سفر کرنے سے گریز کریں‘  ڈپٹی کمشنر سکردو کریم داد کہتے ہیں کہ سکردو اور گلگت بلتستان کی انتظامیہ سیاحوں کو مکمل سہولتیں فراہم کرنے کے لیے کوشاں ہے اور اپنی پوری صلاحیتیں استعمال کررہی ہے مگر اس وقت ملک میں قبل از مون سون بارشوں کے باعث سڑکیں بند ہونے اور لینڈ سلائیڈنگ کے باعث ہنگامی صورتحال ہے۔  ان کا کہنا ہے کہ ملک میں قبل از مون سون بارشیں اوسط سے زائد ہو رہی ہیں جس کی وجہ سے  لینڈ سلائیڈنگ سے روڈ بلاک تقریباً تیسرے دن میں داخل ہوچکا ہے۔  ان کا کہنا تھا کہ جو سیاح اور مقامی لوگ گلگت سے سکردو کی جانب سفر کرنے کا ارادہ یا پروگرام بنا رہے ہیں ان سے گزارش ہے کہ اگر انتہائی ضروری نہ ہو تو وہ اپنا سفر ایک دو دن کے لیے موخر کر دیں۔  کریم داد کا کہنا تھا کہ ’ہم مقامی لوگوں اور سیاحوں کو باخبر رکھنے کے لیے سوشل میڈیا اور میڈیا کے ذریعے سے ایڈوئزری جاری کرتے رہتے ہیں۔ کسی بھی سفر کا ارادہ کرتے ہوئے ہماری ایڈوائزری کو مد نظر رکھا جائے۔‘  ڈپٹی کمشنر سکردو  کریم داد کا کہنا تھا کہ ان ہنگامی حالات میں بھی ایمرجنسی کا شکار اور کچھ غیر ملکی سیاحوں کو ہم نے ہنگامی بنیادوں پر سکردو شہر میں داخل کروایا ہے۔ جس کے لیے رکاوٹ پیدا ہونے والے مقام تک ان کو پیدل سفر کرنا پڑا اور دوسری طرف ان کو پھر ٹرانسپورٹ کی سہولت فراہم کی گئی ہے۔ مگر شاید حکومت اور انتظامیہ کے لیے بھی بڑی تعداد میں لوگوں کو یہ سہولت فراہم کرنا ممکن نہ ہو۔  ان کا کہنا تھا کہ دیوسائی کی طرف رات کے وقت سفر کرنے پر عارضی پابندی عائد کی گئی ہے، موسمی حالات ٹھیک ہوتے ہی یہ پابندی ختم کر دی جائے گئی۔  ان کا کہنا ہے کہ ’ان دونوں جب تازہ تازہ بارشیں ہو رہی ہوں تو دیوسائی کی طرف سفر کرنے والوں کو مناسب اور طاقتور گاڑی میں سفر کرنا چاہیے۔ ماہر ڈرائیور ہونے کے علاوہ راستوں سے واقفیت اور حالات سے آگائی کے علاوہ مناسب فیول رکھنا لازمی ہے۔‘  انھوں نے بتایا کہ ان علاقوں کی جانب سفر کرنے والے مقامی افراد اور سیاح راستے بند ہونے کے باعث سڑکوں پر ہی پھنسے ہوئے ہیں۔ ان کو امداد پہنچانے میں علاقے کے چند مقامی افراد انتظامیہ کی مدد کر رہے ہیں۔  لاہور سے آئے سیاح چوہدری گل محمد کا کہنا تھا کہ ہمیں مقامی زبان زیادہ سمجھ میں تو نہیں آتی ہے مگر یہاں کے مقامی لوگ ہمیں مہمان کہہ کر پکارتے ہیں اور ہمیں خوراک مہیا کر رہے ہیں۔ جبکہ ہم لوگوں کی رہائشی اس جگہ پر ایک سرکاری عمارت میں ہے جہاں پر دیگر سیاح اور دیگر مقامی لوگ بھی موجود ہیں۔‘  ان کا کہنا تھا کہ مقامی لوگوں کا رویہ اور سلوک انتہائی اچھا ہے۔ ان کا کہنا تھا کہ مقامی افراد خوراک مہیا کرنے کے بدلے ہم سے پیسوں کا مطالبہ نہیں کرتے بلکہ ہمیں بتایا جا رہا ہے کہ یہ پھنسے ہوئے سیاحوں کی ممہان نوازی کے لیے مقامی حکومت اور انتظامیہ کے ساتھ مل کر کام کر رہے ہیں۔ چوہدری گل محمد  کہتے ہیں کہ اگرچہ خراب موسم کے باعث وہ بہت سے دیگر سیاحوں کی طرح سڑک پر پھنسے ہوئے نہیں ہیں لیکن ان کا وقت، رقم اور سیاحت کا سارا پروگرام خراب ہو گیا ہے۔  ان کا کہنا ہے کہ ’ہمیں کچھ پتا نہیں ہے کہ روڈ کب کھلے گا اور کب ہم آگے بڑھ سکیں گے یا واپس گلگت کی طرف جاسکیں گے۔‘  ضلع روندو کی تحصیل روندو کے اسسٹنٹ کمشنر محمد اویس کے مطابق  تقریباً تین روز سے روڈ بند تھی۔ اس موقع پر انتظامیہ کے لیے صورتحال سے نمٹنا کافی مشکل تھا۔ تقریباً  ساڑھے چار سو کے قریب افراد مختلف مقامات پر سڑک کے دونوں اطراف میں موجود تھے۔  ،تصویر کا ذریعہRajab Qamar ان کا کہنا تھا کہ ہمارے علاقے میں زیادہ سیاحت نہیں ہے جس وجہ سے یہاں زیادہ گیسٹ ہاوسز اور ہوٹلز وغیرہ نہیں ہیں۔ ’ہم نے اس صورتحال پر مقامی لوگوں کے ساتھ مل کر قابو پایا اور سیاحوں کو مقامی افراد کے گھروں، سرکاری ریسٹ ہاوسز، سرکاری دفاتر، اسٹنٹ کمشنر کے دفاتر اور رہائش گاہوں میں ٹھہرایا ہے۔‘ محمد اویس کے مطابق مقامی لوگوں کی مدد سے کھانا تیار کرکے تقسیم کروایا جا رہا ہے۔ ’اس صورتحال میں مقامی لوگوں کا کردار مثالی تھا۔ اب کچھ مقامات پر گلگت کی طرف جانے والا راستہ کھل چکا ہے۔ اس لیے کچھ سیاح گلگت روانہ ہو چکے ہیں۔‘ وہ کہتے ہیں کہ ’ہم توقع کر رہے ہیں کہ یہ راستہ کھل جائے گا مگر واضح طور پر کچھ نہیں کہہ سکتے کہ روڈ تک کب کھلے گا کیونکہ بارش میں مزید لینڈ سلائیڈنگ کا خدشہ موجود ہے۔‘  یہ بھی پڑھیے کیا پاکستان عالمی سیاحتی مرکز بننے کے لیے تیار بھی ہے؟ آپ اچھے سیاح کیسے بن سکتے ہیں؟ کورونا وائرس اور بارش: شمالی علاقوں کا رخ کرنے والے سیاحوں کو کن باتوں کا خیال رکھنا چاہیے؟ لینڈ سلائیڈنگ: ’ہمارا خاندان فیری میڈوز پر پھنسا ہوا ہے‘ سکردو  میں ادویات کی قلت ،تصویر کا ذریعہRajab Qamar رجب قمر کے مطابق سکردو میں موجود سیاحوں کو مشکلات نہیں ہیں تاہم لینڈ سلائڈنگ کے باعث راستے بند ہونے سے کچھ مسائل پیدا ہوسکتے ہیں۔ مجھے سکردو کے میڈیکل سٹور چلانے والے چند افراد نے بتایا ہے کہ اگر راستہ ایک دو دن اور نہ کھلا تو ایمرجنسی میں استعمال ہونے والی ادویات کی قلت پیدا ہو سکتی ہے۔  ان کا کہنا تھا کہ اسی طرح اشیا خوردونوش کی کچھ قلت کے آثار دیکھے جا رہے ہیں۔ انتظامیہ کی جانب سے ہدایات کے بعد پیڑول اور ڈیزل کی محدود اور مناسب مقدار فراہم کی جا رہی ہے تاکہ علاقے میں پیڑول اور ڈیزل ختم نہ ہو۔ اس طرح سکردو کے ہوٹل،ریسٹ ہاوسز، گیسٹ ہاوسز بھی اس صورتحال میں محتاط رویہ اختیار کیے ہوئے ہیں کہ سیاحوں کو کوئی تکلیف نہ ہو۔  راستے کی بندش کے باعث پھنسے ہوئے ایک سیاح طارق متین کہتے ہیں کہ ہر ایک سے کہنا چاہوں گا جو گلگت بلتستان یا شمالی علاقہ جات کی طرف سفر کرنا چاہتے ہیں۔ ’ان بارشوں کے موسم میں موسمی حالات سے آگاہی حاصل کر کے اور مقامی انتظامیہ کی ہدایات کے مطابق سفر کریں۔ ایسا نہ ہو کہ ہماری طرح سفر عذاب بن جائے جس میں پیسے اور وقت دونوں کا ضیاع ہو۔‘
30,pakistan,نشے کی لت: ’میں دن میں دس دس انجیکشن لگایا کرتی تھی‘,’جب میری چوتھی بیٹی پیدا ہوئی تو ایک دن میرے شوہر نے مجھے ایک انجیکشن لگایا جس سے مجھے سکون ملا اور اس کے بعد پھر جب مجھے بے سکونی ہوتی تو میرے شوہر مجھے یہ انجیکشن دیتے۔ اس کے بعد میں ایسی عادی ہوئی کہ خود شوہر سے کہتی کہ میرے لیے انجیکشن لاؤ۔‘  ’آہستہ اہستہ انجیکشن کی تعداد اتنی بڑھی گئی کہ ایسا وقت بھی آیا کہ میں دن میں دس دس انجیکشن لگایا کرتی تھی۔ یہ انجیکشن میڈیکل سٹور پر مل جاتے ہیں، بنیادی طور پر یہ انجیکشن درد کے لیے ہیں لیکن لوگ انھیں نشے کے طور پر استعمال کرتے ہیں۔‘ 35 برس کی پلوشہ (فرضی نام ) شادی کے کچھ عرصے بعد نشے کی عادی ہو گئی تھیں لیکن اب وہ زندگی کی جانب لوٹ رہی ہیں۔ پلوشہ اور ان جیسے نشے کے عادی ہزاروں افراد کی اپنی اپنی کہانیاں ہیں۔ ان میں سے بہت سے افراد خیبرپختونخوا کے شہر پشاور کے مختلف علاقوں میں گندگی کے ڈھیروں، فٹ پاتھ، پلوں کے نیچے اور ریل کی پٹری کے آس پاس زندگی گزارتے نظر آتے ہیں۔ ان میں ایک بڑی تعداد ان لوگوں کی ہے، جو ملک کے دوسرے صوبوں سے آئے ہیں کیونکہ ان افراد کا کہنا ہے کہ پشاور میں نشہ دیگر شہروں سے سستا مل جاتا ہے اس لیے یہ لوگ یہاں آ جاتے ہیں۔  شہر میں ہر قسم کا نشہ استعمال کرنے والے موجود ہیں اور ہیروئین، چرس اور آئس استعمال کرنے والے عادی افراد جگہ جگہ ٹولیوں کی شکل میں موجود رہتے ہیں۔  صوبائی حکومت نے اب ان لوگوں کو سہارا دینے کا کام شروع کیا ہے اور نشے کے عادی ان تمام افراد کا سرکاری سطح پر علاج کیا جا رہا ہے۔  پشاور میں اس وقت کوئی 1180 ایسے افراد کو بحالی مراکز اور ہسپتالوں میں داخل کیا گیا ہے جہاں ان کے علاج کے ساتھ ساتھ انھیں بہتر شہری بنانے کے لیے اقدامات بھی کیے جا رہے ہیں۔  ’آہستہ آہستہ سب نے میرا ساتھ چھوڑ دیا‘ پلوشہ نے بی بی سی کو بتایا کہ گھر میں روزانہ کی بنیاد پر شوہر کے ساتھ جھگڑا رہتا تھا اور پھر ان جھگڑوں سے چھٹکارا حاصل کرنے کے لیے انھوں نے نوکری شروع کر دی جبکہ شوہر کوئی کام نہیں کرتا تھا۔  ’میں نے اپنے بچوں کی خاطر شوہر سے خلع لے لی اور پھر اپنی ماں کے ساتھ رہنے لگی لیکن نشے کی لت ایسی تھی کہ ماں کے گھر میں بھی اس سے چھٹکارا حاصل نہ ہو سکا۔ میری والدہ مجھے پھر انجیکشن لا کر دیتی تھیں لیکن پھر میری والدہ بھی انتقال کر گئیں۔‘ ’آہستہ آہستہ سب خاندان والوں نے میرا ساتھ چھوڑ دیا۔ اپنے بچوں کے پاس گئی تو انھوں نے مجھے اپنے ساتھ رکھنے سے انکار کر دیا۔ بچوں نے مجھے کہا کہ وہ نشے کا خرچہ برداشت نہیں کر سکتے۔ میں فٹ پاتھ پر آ گئی اور یہاں پھر میں آئس کی عادی ہو گئی۔ باچا خان چوک پر فٹ پاتھ پر آئس مل جاتی تھی۔‘ پلوشہ نے بتایا کہ لوگ انھیں جسمانی طور پر تنگ کرتے تھے اور ان کی مجبوری کا فائدہ اٹھانے کی کوشش کرتے تھے اور ایسے حالات میں انھوں نے خود کشی کی کوشش بھی کی۔ پلوشہ اب پشاور کے الخدمت ہسپتال میں زیر علاج ہیں اور خوش دکھائی دیتی ہیں۔ ان کا کہنا تھا اگر انھیں پہلے ایسے محبت اور پیار کرنے والے لوگ مل جاتے تو شاید وہ کبھی نشے کی عادی نہ ہوتیں اور ان کی زندگی خوشحال ہوتی۔  پشاور کے الخدمت ہسپتال میں اس وقت کوئی 155 سے زیادہ نشے کے عادی افراد کا علاج ہو رہا ہے۔ حکومت کا بڑا قدم پشاور میں نشے کے عادی یہ افراد کہیں بھیک مانگتے اور کہیں سڑک کنارے نشے میں دھت پڑے نظر آتے ہیں۔  کمشنر پشاور ریاض محسود نے بی بی سی کو بتایا کہ تین ماہ قبل اس بارے میں اقدامات کرنے کا فیصلہ کیا گیا اور تمام متعلقہ محکموں کو ایک پیج پر لایا گیا اور پھر تین ماہ تک مکمل تحقیق کر کے یہ مہم شروع کی گئی۔ اس مہم میں انتظامیہ کے ساتھ پولیس، انسداد منشیات کا ادارہ، محکمہ صحت، ایکسائز اینڈ ٹیکسیشن، سوشل ویلفیئر اور کچھ غیر سرکاری ادارے شامل ہیں۔  اس وقت 1180 مریض پشاور کے مختلف اداروں میں زیر علاج ہیں اور ان میں 44 مریض ایسے بھی ہیں جن میں ایچ آئی وی مثبت پایا گیا۔ اس کے علاوہ ہیپا ٹائٹس کے مریض بھی شامل ہیں۔ کمشنر پشاور ریاض محسود کا کہنا ہے کہ اس مہم کے لیے صوبائی حکومت کی مکمل معاونت حاصل رہی ہے اور منشیات کے عادی افراد کا علاج اور ان کی بحالی حکومت کی ترجیح ہے اور یہ مہم اگر پشاور میں کامیاب ہوتی ہے تو اس طرح کی مہم دیگر شہروں میں بھی شروع کی جائے گی۔ یہ بھی پڑھیے  ’میری حالت اتنی خراب ہو جاتی کہ بہنیں بے بس ہوجاتیں‘ درد کش دوائیں جو منشیات کے طور پر استعمال ہو سکتی ہیں ’ذہنی اور دوستوں کا دباؤ منشیات کے استعمال کی اہم وجہ‘ ایم فل بیٹیوں کا باپ نشے کا عادی پشاور کے عرفان (فرضی نام) کی عمر 54 سال ہے ان کی چھ بیٹیاں ہیں، جو سب اعلیٰ تعلیم یافتہ ہیں اور سب نے ایم فل کر رکھا ہے۔  عرفان نے بتایا کہ انھیں شادی سے پہلے ہی سگریٹ اور چرس پینے کی عادت تھی۔  ’ماں باپ زندہ تھے تو وہ میرا اور میرے بچوں کا خرچ اٹھاتے تھے لیکن بیوی اور گھر والے کہتے تھے کہ تمھارے نشے کی وجہ سے تمھاری بیٹیوں کی رشتے نہیں ہو رہے۔‘ ’یہ حالات دیکھے تو  میں باہر ملک چلا گیا اور جاپان میں محنت مزدوری شروع کر دی۔ میں وہاں سے پیسے بھیجتا جس سے گھر کا ماحول بہتر ہو گیا تھا اور پانچ بیٹیوں کے رشتے ہو گئے۔‘ ’پانچ سال پہلے میں واپس آیا اور یہاں آتے ہی پھر سے نشے کی لت پڑ گئی۔ اب یہاں ہسپتال میں زیر علاج ہوں۔‘ الخدمت ہسپتال کے ڈائریکٹر ڈاکٹر اقتدار احمد روغانی کا کہنا تھا کہ جتنے مریض ان کے پاس آئے ہیں ان میں 60 فیصد ایسے ہیں، جن کا مستقبل میں نشے کی طرف راغب ہونا بہت مشکل ہے۔ وگمہ اور ان کے شوہر دونوں نشے کی لت کا شکار وگمہ (فرضی نام ) کا تعلق افغانستان سے ہے لیکن وہ ایک عرصے سے پاکستان میں مقیم ہیں۔ وگمہ اور ان کے شوہر بھی نشے کی لت میں مبتلا ہیں جبکہ ان کے تین بچے ان کی والدہ کے پاس رہتے ہیں۔ وگمہ نے بتایا کہ ’میری ٹانگ ٹوٹ گئی تھی اور شدید درد رہتا تھا۔ ایک دن شوہر نے مجھے انجیکشن لگایا جس سے درد ختم ہوا اور میں سو بھی گئی۔ اس انجیکشن سے ایسا سکون ملا کہ میں عادی ہو گئی۔ اس کے بعد میں اور میرے شوہر نشے کے عادی ہو گئے اور ہر قسم کا نشہ کرنے لگے۔ میرے شوہر جو کماتے، ہم اسے نشے پر خرچ کر دیتے اور پل کے نیچے ہی سو جاتے تھے۔‘ وگمہ نے بتایا کہ اب ان کا علاج شروع ہو گیا ہے جبکہ ان کے شوہر کا علاج دوسرے بحالی مرکز میں ہو رہا ہے اور اس علاج کے بعد کوشش ہو گی کہ یہ نشہ دوبارہ شروع نہ ہو سکے۔
31,pakistan,آئی ایم ایف آخر پاکستان سے چاہتا کیا ہے اور قرض پروگرام میں تعطل ملکی معیشت کو کیسے متاثر کر رہا ہے؟,پاکستان میں رواں برس 11 اپریل سے لے کر جون کی 21 تاریخ تک روپے کے مقابلے میں ایک ڈالر کی قیمت میں ساڑھے 28 روپے تک کا اضافہ ہو چکا ہے۔ صرف 40 دن میں روپے کے مقابلے میں امریکی ڈالر کی قیمت میں ہونے والے اس اس بے تحاشا اضافے نے جہاں ملک کے ذمے واجب الادہ قرضوں میں 3600 ارب کا اضافہ کیا وہیں مقامی صارفین کے لیے تیل، گیس اور کھانے پینے کی اشیا کو مہنگا کر دیا ہے۔ اس کی ایک بنیادی وجہ یہ ہے کہ پاکستان ان چیزوں کی مقامی سطح پر ضرورت پورا کرنے کےلیے درآمدات پر انحصار کرتا ہے۔ ڈالر کی قیمت میں ہونے والے اضافے کی سب سے بڑی وجہ بین الاقوامی مالیاتی فنڈ (آئی ایم ایف ) سے قرض حاصل کرنے کا معاہدہ ہونے میں تاخیر کو قرار دیا جاتا ہے جس نے پاکستان کے لیے بیرونی فنڈنگ کو روک رکھا ہے۔ پاکستان اس وقت زرمبادلہ کے ذخائر میں کمی کے مسائل کا شکار ہے کیونکہ درآمدات کے لیے بیرون ملک جانے والے ڈالروں کی تعداد برآمدات اور ترسیلات زر کے ذریعے اندرون ملک آنے والے ڈالروں کے مقابلے میں بہت زیادہ ہے اور آئی ایم ایف کی جانب سے 2019 میں طے پانے والے قرض پروگرام کی بحالی نہ ہونے سے بیرونی فنانسنگ مکمل طور پر رک چکی ہے۔  پاکستان میں اپریل کے آغاز پر نئی حکومت کے قیام کو اب تک ڈھائی مہینے ہو چکے ہیں تاہم یہ حکومت آئی ایم ایف سے قرضہ پروگرام بحال کرانے میں ابھی تک کامیاب نہیں ہو سکی۔  تاہم وفاقی وزیر خزانہ مفتاح اسماعیل کی جانب سے تازہ ترین بیان میں آئی ایم ایف سے پروگرام بحال ہونے کی پیش رفت کا عندیہ دیا گیا ہے اور ان کے مطابق ایک دو روز میں یہ پروگرام بحال ہو جائے گا۔ آئی ایم ایف پروگرام کی بحالی میں کیا رکاوٹ ہے؟ پاکستان کے لیے آئی ایم ایف پروگرام ک بحالی میں کچھ رکاوٹیں تھیں اور ان میں سے کچھ ابھی تک موجود ہیں جن کی وجہ سے آئی ایم ایف نے یہ پروگرام بحال نہیں کیا۔  پاکستان کی وزیر مملکت برائے خزانہ ڈاکٹر عائشہ غوث پاشا نے بی بی سی نیوز سے بات کرتے ہوئے بتایا کہ پاکستان اور آئی ایم ایف مثبت سمت میں بڑھ رہے ہیں اور مفتاح اسماعیل کے بیان کے مطابق اس پروگرام کی بحالی کے سلسلے میں جلد پیش رفت ہونے والی ہے۔  دوسری جانب پاکستان میں معیشت اور آئی ایم ایف پروگرام سے جڑے امور پر نظر رکھنے والے ماہرین کے مطابق آئی ایم ایف پروگرام کی بحالی بہت ضروری ہے ورنہ پاکستان کے نئے مالی سال کے لیے پیش کردہ بجٹ میں پیش کیے جانے والے آمدنی اور اخراجات کے سارے تخمینے بےکار ثابت ہوں گے۔ ان کے مطابق ابھی تک تاخیر کی وجہ سے پاکستان معاشی طور پر بے پناہ نقصان اٹھا چکا ہے اور اگر اس میں مزید تاخیر ہوئی تو پاکستان کے لیے اگلے مالی سال میں معیشت کو چلانا مشکل تر ہو جائے گا۔  آئی ایم ایف پاکستان سے کیا چاہتا ہے؟  پاکستان نے آئی ایم ایف سے جولائی 2019 میں قرضہ پروگرام پر معاہدہ کیا تھا جس کے تحت چھ ارب ڈالر ملنے تھے۔ تحریک انصاف کی حکومت میں تین ارب ڈالر وصول ہوئے تاہم اس سال کے شروع کے مہینوں میں پروگرام تعطل کا شکار ہوا اور پھر پاکستان میں حکومت کی تبدیلی کے بعد مسلم لیگ ن کی سربراہی میں ایک مخلوط حکومت قائم ہوئی۔  آئی ایم ایف کی جانب سے پاکستان سے تیل و بجلی پر دی جانے والی سبسڈی کے خاتمے کا مطالبہ کیا گیا جو ڈیڑھ مہینے تک تعطل کا شکار رہنے کے بعد حکومت کی جانب سے تین بار ڈیزل و پیٹرول پر دی جانے والی سبسڈی کے ساتھ بجلی پر دی جانے والی سبسڈی کے خاتمے کی صورت میں ختم کی۔ سبسڈی کے باوجود ابھی تک آئی ایم ایف پروگرام کے بحال نہ ہونے کے سلسلے میں پاکسان اور آئی ایم ایف کے مذاکرات پر رپورٹنگ کرنے والے انگریزی اخبار سے منسلک سینیئر صحافی خلیق کیانی نے بی بی سی نیوز کو بتایا کہ آئی ایم ایف چاہتا ہے کہ 'ہم آمدنی بڑھائیں اور اخراجات کو کم کریں اور ہم یہ دونوں کام نہیں کر رہے جس کی وجہ سے پروگرام کی بحالی تعطل کا شکار رہی۔' انھوں نے کہا کہ تیل و پیٹرول پر سبسڈی کے خاتمے کے بعد اب آئی ایم ایف چاہتا ہے کہ ہم اگلے سال کے بجٹ میں پرائمری بیلنس 150 ارب روپے رکھیں یعنی ہم اپنی بنیادی خرچے اور سود کی ادائیگی کے بعد ہمارے پاس 150 ارب کا سرپلس ہے۔ خلیق کیانی کا کہنا ہے کہ 'موجودہ مالی سال کے بجٹ میں یہ 25 ارب کہا گیا تھا لیکن الٹا ہمارا پرائمری بجٹ کا خسارہ 650 ارب ہو گیا۔'  انھوں نے کہا کہ 'آئی ایم ایف کا سب سے بڑا مطالبہ تو یہ ہے۔ دوسرا ان کی جانب سے  پرسنل انکم ٹیکس کے ذریعے 125 ارب روپے زیادہ اکٹھے کرنے کا کہا گیا ہے جب کہ اگلے سال کے بجٹ میں جو سلیب بنائے گئے ہیں اس کے تحت تو یہ منفی 47 ارب روپے ہو جائے گا۔' خلیق کیانی کا کہنا ہے کہ آئی ایم ایف کی جانب سے یہ کہا گیا کہ جس شخص کی سالانہ آمدن 36 لاکھ ہے اس پر اسے ٹیکس فائدہ بہت زیادہ مل رہا ہے۔  اسی طرح پرسنل انکم ٹیکس پر چھوٹ کی سطح پر بھی مسئلہ ہے تاہم حکومت 12 لاکھ تک سالانہ آمدنی والے افراد کو محفوظ رکھنا چاہتی ہے اور وہ ان کا تحفظ کرے گی جس کے لیے وہ آئی ایم ایف سے دوسرے ذرائع سے زیادہ ٹیکس اکٹھا کرنے کا کہے گی۔  خلیق کیانی نے بتایا کہ تیل مصنوعات پر پٹرولیم لیوی اکٹھا کرنے کے لیے حکومت نے بجٹ میں 750 ارب کا ہدف رکھا ہے اور یہ شرط تو تسلیم کر لی گئی ہے جس کے لیے اسے یکم جولائی سے تیل مصنوعات کی قیمتوں پر یہ لیوی لگانا پڑے گی۔  آئی ایم ایف پروگرام کی بحالی کا اب امکان کیوں بڑھ گیا ہے؟   پاکستان کے وزیر خزانہ کی جانب سے آئی ایم ایف پروگرام کی جلد بحالی کے اعلان کے بارے میں خلیق کیانی نے تبصرہ کرتے ہوئے کہا اس کی وجہ یہ ہے کہ اس پروگرام کو بجٹ منظوری سے پہلے بحال کرنا بہت ضروری ہے کیونکہ جو بجٹ اگلے مالی سال کے لیے پیش کیا گیا ہے۔ ’اس میں آمدنی اور اخراجات کے سارے تخمینے ہی آئی ایم ایف کی جانب سے پروگرام بحالی اور اس کے نتیجے میں اس کا اپنی فنانسنگ اور دوسرے عالمی اداروں اور ملکوں کی جانب سے آنے والی فنڈنگ پر منحصر ہے۔‘ خلیق کیانی کہتے ہیں کہ بجٹ کے 26 یا 27 جون کو منظور ہونے کا امکان ہے اس کا مطلب ہے کہ پاکستان کو اس سے پہلے پروگرام بحال کرانا ہے اور بجٹ کو تخمینوں کے مطابق اگلے مالی سال کا آغاز کرنا ہے۔ پاکستان کی وزیر مملکت برائے خزانہ ڈاکٹر عائشہ غوث پاشا جو حکومت کی آئی ایم ایف سے مذاکراتی ٹیم کا حصہ بھی ہیں نے بی بی سی سے بات کرتے ہوئے بتایا کہ وزیر خزانہ مفتاح اسماعیل کی جانب سے پروگرام کے جلد بحالی کے اعلان کی وجہ پاکستان کے آئی ایم ایف سے مذاکرات کی صحیح سمت ہے۔ انھوں نے کہا کہ 'آئی ایم ایف پروگرام بحالی میں جلد پیش رفت ہو جائے گی۔ اس کی وجہ یہ ہے کہ ہم نے بجٹ میں جو خلا تھے انھیں پرُ کر دیا ہے جس کی وجہ سے پروگرام بحالی کا جلد امکان ہے۔' خلیق کیانی کہتے ہیں کہ آئی ایم ایف شرائط پوری ہونے پر سٹاف لیول معاہدہ کرتا ہے جس کے بعد ایگزیکٹو بورڈ کی منظوری ایک رسمی کارروائی ہوتی ہے۔ آئی ایم ایف پروگرام کی بحالی میں تاخیر سے معیشت کیسے متاثر ہوئی؟ پاکستان میں اس سال کے شروع میں تحریک انصاف کے دور حکومت میں آئی ایم ایف پروگرام کی بحالی تعطل کا شکار ہوئی جو موجودہ حکومت کے دور میں بھی التوا کا شکار ہے۔ نئی حکومت کی جانب سے آئی ایم ایف کی شرائط کو پورا کرنے میں تاخیر سے معاشی اشاریے شدید متاثر ہوئے۔ پاکستان میں ڈالر کی قیمت میں بے تحاشا اضافہ ہوا جس کی وجہ سے درآمدی مصنوعات مہنگی ہوئیں جن میں پیٹرول، ڈیزل، گیس، خوردنی تیل، دالیں وغیرہ شامل ہیں جو پاکستان ملکی ضرورت کے لیے بیرون ممالک سے درآمد کرتا ہے۔  ماہر معیشت خرم شہزاد اس بارے میں بات کرتے ہوئے کہتے ہیں کہ اس پروگرام کی بحالی میں تاخیر کا سب سے منفی اثر روپے کی قدر پر پڑا جو اس وقت ایک امریکی ڈالر کے مقابلے میں 212 کی سطح پر پہنچ گئی ہے۔  وہ کہتے ہیں کہ روپے کی قدر میں گراوٹ کا معیشت اور تجارت دونوں پر شدید منفی اثر ہوا۔  یہ بھی پڑھیے کیا پاکستان کی نئی حکومت آئی ایم ایف سے پروگرام بحال کروا سکے گی؟ ملکی معیشت کے اس نہج پر پہنچنے کی وجہ آئی ایم ایف شرائط پوری نہ کرنا یا سیاسی غیر یقینی؟ کیا پاکستان مزید قرضے لینے کی سکت رکھتا ہے؟  ٹیکس مراعات کے خاتمے سے گاڑیوں کی قیمتوں میں کتنا اضافہ ہوا اور آگے کیا ہوگا؟ آئی ایم ایف کا پرسنل ٹیکس میں اضافے پر زور، کیا تنخواہ دار طبقے کو اضافی ٹیکس دینا پڑے گا؟ خرم شہزاد کا کہنا ہے کہ آئی ایم ایف کی فنڈنگ اپنے ساتھ دوسرے بین الاقوامی اداروں اور ملکوں سے بھی فنڈنگ لاتی ہے اور اس پروگرام میں تعطل کی وجہ سے گزشتہ دو تین مہینوں سے پاکستان میں کوئی فنڈنگ نہیں آئی جس کا منفی اثر زرمبادلہ کے ذخائر پر پڑا جو اس وقت نچلی سطح پر موجود ہیں۔ ان کے مطابق پاکستان ایسی صورت میں بین الاقوامی مارکیٹ میں بانڈز جاری کرنے کی پوزیشن میں بھی نہیں رہا کیونکہ ان بانڈز پر پاکستان کو 20 سے 25 فیصد سود ادا کرنا پڑتا جو بہت زیادہ ہے۔  خرم شہزاد کے مطابق سب سے بڑا مسئلہ پاکستان کی کریڈیبلٹی کا بن گیا کیونکہ کہیں سے بھی آئی ایم ایف کے پروگرام نہ بحال ہونے کی وجہ سے فنڈنگ نہیں مل رہی کیونکہ یہ ساری فنڈنگ آئی ایم ایف پروگرام سے مشروط ہوتی ہے۔ خلیق کیانی کہتے ہیں کہ پاکستان کو اگلے مالی سال میں 36 سے 37 ارب ڈالر کی بیرونی فنانسگ چاہیے اور اگر یہ پروگرام بحال نہیں ہوتا تو اس بیرونی فنڈنگ کا حصول ناممکن ہو گا جو ملک کے بجٹ اور معاشی اشاریوں کو منفی طور پر متاثر کرے گا۔ 
32,pakistan,سابق صدر پرویز مشرف کو وطن واپسی پر کن قانونی چیلنجز کا سامنا ہو سکتا ہے؟,پاکستان کے سابق فوجی صدر پرویز مشرف گذشتہ کئی برسوں سے دبئی میں مقیم ہیں جہاں ان کو لاحق ایک پیچیدہ بیماری کا علاج جاری ہے۔ رواں ماہ کے اوائل میں وزیر دفاع خواجہ آصف کی ایک ٹویٹ کے بعد پرویز مشرف کی وطن واپسی کے بارے میں شروع ہونے والی بحث مختلف رہنماؤں اور پاکستانی فوج کی جانب سے دیے گئے بیانات سے ہوتی ہوئی اب اس بات پر پہنچ گئی ہے کہ سابق فوجی صدر کو وطن واپسی پر کن قانونی چیلنجز کا سامنا ہو سکتا ہے۔ حال ہی میں سیاسی رہنماؤں اور پاکستانی فوج کے ترجمان کی جانب سے دیے گئے بیانات کے بعد پرویز مشرف کی فیملی کی جانب سے 19 جون کو جاری کردہ بیان میں کہا گیا ہے کہ ’وطن واپسی اور اس میں سہولت فراہم کرنے کے حوالے سے سرکاری اور غیر سرکاری ذرائع کی طرف سے رابطہ کیا گیا ہے۔ ہم اس ابتدائیے پر تہہ دل سے مشکور ہیں کیونکہ پاکستان اُن (پرویز مشرف) کا گھر ہے۔‘ پرویز مشرف کی صحت کو لاحق خطرات، علاج اور ادویات کی پاکستان میں عدم دستیابی اور سکیورٹی چیلنجز کے ذکر کے ساتھ ساتھ اس بیان میں کہا گیا ہے کہ پرویز مشرف کے ’اہلخانہ کو اہم قانونی چیلنجز پر بھی غور کرنا ہو گا۔‘ خیال رہے کہ وزیرِ دفاع خواجہ آصف نے 11 جون کو ایک ٹویٹ میں کہا تھا کہ ’جنرل مشرف کی خراب صحت کے پیش نظر ان کو وطن واپس آنے میں کوئی رکاوٹ نہیں ہونی چاہیے۔‘ اس ٹویٹ کے چند روز بعد پاکستان کے سابق وزیرِ اعظم نواز شریف نے بھی ایک ٹویٹ میں یہ کہا کہ ’اگر پرویز مشرف وطن واپس آنا چاہیں تو حکومت انھیں ہر ممکن سہولت فراہم کرے۔‘  جس کے بعد فوج کے ترجمان لیفٹیننٹ جنرل بابر افتخار نے بھی اس بات کی تصدیق کی تھی کہ فوج کی جانب سے جنرل مشرف کی واپسی کے بارے میں ان کے خاندان سے رابطہ کیا گیا ہے۔  جہاں پاکستان میں سوشل میڈیا پر پاکستان مسلم لیگ ن کے ان بیانات کو تنقید کا نشانہ بنایا گیا وہیں اب یہ سوال بھی اٹھایا جا رہا ہے کہ اگر سابق صدر پاکستان واپس آتے ہیں تو انھیں کن قانونی چیلنجز کا سامنا کرنا پڑے گا۔  قانونی ماہرین کا کہنا ہے کہ کسی بھی شہری کو اپنے ملک واپس آنے سے تو نہیں روکا جا سکتا لیکن پرویز مشرف کو وطن واپس آنے کے بعد ان کے خلاف درج ہونے والے زیر التوا مقدمات میں عدالتی کارروائی اور ان کی عدم موجودگی میں دیے گئے عدالتی فیصلوں کا سامنا کرنا پڑے گا۔ یاد رہے کہ سابق فوجی صدر اس وقت چار مختلف مقدمات میں اشتہاری ہیں، جن میں سے ایک آئین شکنی کا مقدمہ، دوسرا سابق وزیر اعظم بے نظیر بھٹو کے قتل کا مقدمہ، تیسرا تین نومبر 2007 میں ملک میں ایمرجنسی کے نفاذ کے بعد اعلٰی عدلیہ کے ججز کو حبسِ بےجا میں رکھنے کا مقدمہ جبکہ چوتھا مقدمہ لال مسجد کے نائب خطیب عبدالرشید غازی کے قتل سے متعلق ہے۔ ان مقدمات میں عدالت نے ان کے ناقابل ضمانت وارنٹ گرفتاری جاری کرنے کے ساتھ ساتھ ان کی جائیداد ضبط کرنے سے متعلق بھی احکامات جاری کر رکھے ہیں۔ پرویز مشرف کو سزائے موت سُنائے جانے کے مقدمے کا کیا بنا؟ آئین شکنی کے مقدمے میں پشاور ہائی کورٹ کے سابق چیف جسٹس سیٹھ وقار کی سربراہی میں تین رکنی بینچ نے 17 دسمبر 2019 کو پرویز مشرف کو مجرم قرار دیتے ہوئے سزائے موت کا حکم سُنایا تھا۔ اس خصوصی عدالت کے سربراہ نے اپنے فیصلے میں یہ بھی لکھا تھا کہ ’مجرم پرویز مشرف جب بھی وطن واپس آئیں ان کو موت کی سزا دینے کے بعد تین روز تک ان کی لاش کو پارلیمنٹ ہاؤس کے سامنے ڈی چوک میں لٹکایا جائے۔‘ تاہم خصوصی عدالت کے اس فیصلے کے تین ہفتے بعد ہی لاہور ہائی کورٹ نے ایک شہری کی درخواست پر 13 جنوری 2020 میں خصوصی عدالت کی تشکیل کو غیر آئینی قرار دے دیا تھا جس کے بعد بعض قانونی ماہرین کی رائے تھی کہ عدالت کی تشکیل غیر آئینی ہونے کے بعد اس عدالت کا فیصلہ غیر مؤثر ہو چکا ہے۔ لاہور ہائی کورٹ نے اس بنیاد پر خصوصی عدالت کی تشکیل کو غیر آئینی قرار دیا کہ پرویز مشرف کے خلاف آئین شکنی کے مقدمے کی سماعت کے لیے خصوصی عدالت کی تشکیل کا معاملہ وفاقی کابینہ کی منظوری کے بغیر دیا گیا تھا۔ سابق فوجی صدر نے بھی خصوصی عدالت کی طرف سے ان کو سُنائی جانی والی سزا کے فیصلے کے خلاف سپریم کورٹ میں اپیل دائر کر رکھی ہے۔ لاہور ہائی کورٹ کے اس فیصلے کے خلاف فروری 2020 میں سپریم کورٹ میں درخواست دائر کرنے والے سپریم کورٹ کے وکیل توفیق آصف کا کہنا ہے کہ پرویز مشرف کے خلاف عدالتی کارروائی بھی قانون کے مطابق ہونی چاہیے۔ انھوں نے کہا کہ ’ایک ایسے شخص کو جو آئین شکنی کا مرتکب ہوا ہو اور اس کے علاوہ اعلٰی عدلیہ کے ججز کو حبسِ بے جا میں رکھا ہو اس کو کیسے پروٹوکول دیا جا سکتا ہے۔‘ انھوں نے کہا کہ ’مجرم کے خلاف عدالتی کارروائی مکمل ہونے کے بعد ہی انھیں طبی سہولتیں فراہم کی جا سکتی ہیں۔‘ توفیق آصف کا کہنا تھا کہ ’سابق فوجی صدر نے خصوصی عدالت کی طرف سے ملنے والی سزا کے خلاف سپریم کورٹ میں اپیل دائر کی تھی لیکن عدالت عظمی نے درخواست یہ کہہ کر واپس کر دی تھی کہ جب تک پرویز مشرف خود کو قانون کے حوالے نہیں کرتے اس وقت تک ان کی درخواست کو سماعت کے لیے مقرر نہیں کیا جا سکتا۔‘ واضح رے کہ توفیق آصف نے لاہور ہائی کورٹ کے فیصلے کے خلاف سپریم کورٹ میں اپیل دائر کر رکھی ہے اور گذشتہ ڈھائی سال سے اس اپیل کو سماعت کے لیے مقرر نہیں کیا گیا۔ باقی تین مقدمات کے بارے میں ماہرین کیا کہتے ہیں؟ سابق فوجی صدر کے خلاف باقی تین مقدمات اسلام آباد اور راولپنڈی کی انسداد دہشت گردی کی عدالتوں میں زیرِ سماعت ہیں تاہم ان مقدمات پر عدالتی کارروائی شروع ہونا پرویز مشرف کی متعلقہ عدالتوں میں پیش ہونے سے مشروط ہے۔ سابق اٹارنی جنرل عرفان قادر نے بی بی سی سے بات کرتے ہوئے کہا کہ ’کوئی بھی شخص چاہے اس پر کتنے ہی سنگین الزامات کیوں نہ ہوں لیکن اگر اس کی صحت ٹھیک نہیں ہے تو پھر اس کو طبی امداد دی جائے گی۔‘ انھوں نے کہا کہ ’صحت کی بحالی کی صورت میں ہی ملزم کے خلاف عدالتی کارروائی کو آگے بڑھایا جا سکتا ہے۔ ملکی قانون میں بھی اس بات کی گنجائش ہے کہ کسی بھی ملزم کے بنیادی حقوق کو ختم نہیں کیا جا سکتا۔‘ سابق اٹارنی جنرل کا کہنا تھا کہ ’آئین شکنی کا مقدمہ سابق فوجی صدر کے خلاف غلط بنایا گیا ہے۔ اگر پرویز مشرف نے تین نومبر 2007 میں ایمرجنسی کے بعد اعلٰی عدلیہ کے 30 ججز کو گھر بھیجا تو سپریم کورٹ نے اس اقدام کے خلاف فیصلہ دیتے ہوئے 80 سے زائد ججز کی نوکریاں ختم کیں۔‘ دوسری جانب ماہرِ قانون حامد خان کی رائے ہے کہ ’وطن واپس آنے کی صورت میں پرویز مشرف کو عدالت کے سامنے پیش ہونا پڑے گا چاہے وہ بسترِ مرگ پر ہی کیوں نہ ہوں۔‘ تاہم ان کا کہنا تھا کہ ’میڈیکل سرٹیفکیٹ پیش کرنے کی صورت میں ملزم کو طبی بنیادوں پر علاج کی غرض سے جلد ضمانت مل جاتی ہے۔‘ یہ بھی پڑھیے پرویز مشرف کی موت کی افواہ کیسے پھیلی اور وہ کس بیماری میں مبتلا ہیں؟ وہ کون سی دوائی ہے جو پرویز مشرف کو پاکستان میں نہیں مل سکتی؟ ’پرویز مشرف کو معاف کرنے کا حق شریف خاندان کے پاس نہیں‘ پرویز مشرف کون ہیں؟ حامد خان کا کہنا تھا کہ ’بااثر حلقوں کی طرف سے یہ کوشش کی جا رہی ہے کہ پرویز مشرف کے خلاف جتنے بھی مقدمات ہیں ان پر کوئی عدالتی کارروائی نہ ہو اور وہ پاکستان آ کر اپنی زندگی کے دن پورے کریں۔‘ انھوں نے کہا کہ ’خصوصی عدالت کی تشکیل کو غیر آئینی قرار دینے سے متعلق لاہور ہائی کورٹ کے فیصلے کے خلاف درخواست ڈھائی سال سے سپریم کورٹ میں پڑی ہوئی ہے لیکن ابھی تک کسی بھی چیف جسٹس کو اس درخواست کو سماعت کے لیے مقرر نہیں کیا۔‘ انھوں نے کہا کہ ’اس درخواست پر فیصلہ ہو جانا چاہیے اور اگر ایسا نہ ہوا تو یہ درخواست اعلٰی عدلیہ کے چہرے پرایک بدنما داغ بن کر رہ جائے گی۔‘
33,pakistan,عامر لیاقت کے پوسٹ مارٹم کے لیے میڈیکل بورڈ کی تشکیل,کراچی کی ایک مقامی عدالت کی جانب سے پاکستان کی معروف ٹی وی شخصیت اور رکنِ قومی اسمبلی ڈاکٹر عامر لیاقت حسین کا پوسٹ مارٹم کرنے کے حکم کے بعد اس عمل کے لیے میڈیکل بورڈ تشکیل دے دیا گیا ہے۔ کراچی پولیس سرجن کے دفتر سے جاری ہونے والے اعلامیے کے مطابق اس چھ رکنی میڈیکل بورڈ کی سربراہ ڈاکٹر سمعیہ سید ہوں گی اور بورڈ عدالتی احکامات کی روشنی میں عامر لیاقت کی قبر کشائی کے بعد میت کا پوسٹ مارٹم کرے گا۔  یاد رہے سنیچر کو جوڈیشل مجسٹریٹ شرقی وزیر حسین میمن نے عامر لیاقت حسین کی قبر کشائی اور پوسٹ مارٹم کی درخواست پر سماعت کے بعد اپنے حکم نامے میں کہا تھا کہ عامر لیاقت کے ورثا کا مؤقف ہے کہ ان کے پوسٹ مارٹم سے قبر کی بےحرمتی ہوگی تاہم جب موت مشکوک ہو اور جرم کا بھی خدشہ ہو تو انصاف کے نظام کو حرکت میں آنا چاہیے، پس پردہ حقائق کو سامنے آنا چاہیے۔ واضح ہے کہ عامر لیاقت کی موت کی وجہ تاحال معلوم نہیں ہوسکی اور عامر لیاقت کی موت کی وجہ پتہ نہ چلنے سے سوال پیدا ہوتے ہیں کہ موت قدرتی ہے یا نہیں۔' تحریری حکم نامے میں کہا گیا ہے کہ 'عدالت اس نتیجے پر پہنچی ہے عامر لیاقت کا پوسٹ مارٹم ناگزیر ہے تاکہ شکوک و شبہات کے بادل چھٹ سکیں۔' نو جون کو وفات پانے والے عامر لیاقت کو جمعے کو کراچی میں عبداللہ شاہ غازی کے مزار کے احاطے میں سپردِ خاک کیا گیا تھا تاہم ایک درخواست پر سماعت کے بعد مقامی عدالت نے یہ حکم جاری کیا۔ عامر لیاقت کی موت پر ’شکوک وشبہات‘ عدالت نے فریقین کے دلائل سننے کے بعد سنیچر کی صبح فیصلہ محفوظ کیا تھا۔ عامر لیاقت کی قبر کشائی اور پوسٹ مارٹم کی درخواست میں کہا گیا تھا کہ کراچی کے شہریوں میں یہ شک پایا جاتا ہے کہ کہیں کسی نے پراپرٹی کے تنازعے پر ان کو قتل نہ کر دیا ہو اس لیے موت کی وجہ کا تعین ہونا ضروری ہے۔ سماعت کے دوران سرکاری وکیل سجاد علی دشتی نے عدالت کو بتایا کہ ورثا پوسٹ مارٹم کرانا نہیں چاہتے۔ ان کا کہنا تھا کہ ورثا کہتے ہیں پوسٹ مارٹم کرانے سے ان والد صاحب کی روح کو تکلیف پہنچے گی۔  ورثا کا یہ بھی کہنا تھا کہ ہمیں کسی پر شک بھی نہیں ہے۔ پولیس سرجن نے عدالت کو بتایا کہ ’جب تک جسم کا اندرونی جائزہ نہیں لیتے موت کی وجوہات معلوم نہیں کر سکتے۔‘درخواست گزار ایک عام شہری ہیں جنھوں نے عامر لیاقت کا پوسٹ مارٹم کروانے کی درخواست کی ہے اور کہا تھا کہ عامر لیاقت کی موت پر شکوک وشبہات پیدا ہوئے ہیں۔ عامر لیاقت کی نمازِ جنازہ ان کے بیٹے احمد عامر نے پڑھائی جس میں بڑی تعداد میں لوگوں نے شرکت کی تھی۔ عامر لیاقت حسین جمعرات کو وفات پا گئے تھے اور ان کی تدفین جمعے کی دوپہر ہونی تھی تاہم پولیس حکام کی جانب سے لاش کے پوسٹ مارٹم پر اصرار کی وجہ سے اس میں تاخیر ہوئی۔ عدالتی حکم کے بعد اب ضابطے کے مطابق میڈیکل بورڈ بنے گا اور قبر کشائی کی تاریخ مقرر کی جائے گی۔ قبر کشائی کا عمل مجسٹریٹ کی نگرانی میں ہی کیا جاتا ہے جس کے بعد پوسٹ مارٹم ہوتا ہے۔ تدفین سے پہلے عامر لیاقت کا پوسٹ مارٹم کیوں نہ ہوا؟ خیال رہے کہ عامر لیاقت کی وفات کے بعد اور ان کی تدفین سے پہلے بھی پوسٹ مارٹم پر تنازعہ ہوا تھا۔  اس وقت  پولیس کی جانب سے پوسٹ مارٹم پر اصرار کے بعد عامر لیاقت کے اہلخانہ نے جمعے کو جوڈیشل مجسٹریٹ شرقی کی عدالت سے رجوع کیا جہاں مختصر سماعت کے بعد عدالت نے پولیس سرجن کو حکم دیا ہے کہ وہ میت کا جائزہ لے کر رپورٹ پیش کریں جس کے بعد ہی پوسٹ مارٹم کرنے نہ یا کرنے کے بارے میں فیصلہ ہو گا۔ پولیس سرجن ڈاکٹر سمیعہ کی جانب سے لاش کے معائنے کے بعد میت عامر لیاقت کے بیٹے احمد کے حوالے کرنے کے فیصلہ کیا گیا۔ کراچی پولیس کے ترجمان کا کہنا ہے کہ پولیس سرجن کیجانب سے میت کے ابتدائی معائنے کے بعد رپورٹ دی گئی جس کے بعد جوڈیشل مجسٹریٹ نے مرحوم کے لواحقین کے بیانات لینے کے بعد پوسٹ مارٹم نہ کرانے کی استدعا کی تصدیق کر کے میت کفن دفن کے لیے لواحقین کے حوالے کر دی جسے غسل و کفن کے بعد نمازِ جنازہ کے لیے روانہ کر دیا گیا۔ اس سے قبل پولیس حکام نے فلاحی تنظیم چھیپا ویلفیئر کو لکھے گئے خط میں کہا تھا کہ عامر لیاقت کی میت بریگیڈ تھانے کے عملے کے سوا کسی کے حوالے نہ کی جائے۔ پولیس کی جانب سے کہا گیا تھا کہ عامر لیاقت کی میت بریگیڈ تھانے کا عملہ وصول کرے گا اور اگر لاش کسی اور کے حوالے کی گی تو چھیپا سرد خانے کے خلاف کارروائی کی جائے گی۔ 51 سالہ عامر لیاقت حسین جمعرات کو کراچی میں وفات پا گئے تھے اور ان کی نمازِ جنازہ کلفٹن میں واقع جامع مسجد عبداللہ شاہ غازی میں جمعے کی دوپہر ادا کی جانی ہے اور مزار کے احاطے میں ہی ان کی تدفین کی جائے گی۔  عامر لیاقت کی موت کی وجہ تاحال سامنے نہیں آ سکی ہے۔ گذشتہ کچھ عرصے سے عامر لیاقت اپنی تیسری شادی کے حوالے سے پیدا ہونے والے تنازعے کی زد میں تھے، جس کے بعد انھوں نے ملک چھوڑنے کا اعلان بھی کیا تھا۔ نجی ٹی وی چینل سے بات کرتے ہوئے عامر لیاقت کو ابتدائی طبی امداد فراہم کرنے والے چھیپا کے ایک اہلکار نے کہا بتایا کہ ’جس وقت میں اندر پہنچا تو عامر لیاقت صوفے پر تھے اور ان کی حالت ناساز تھی لیکن اُن کی سانسیں چل رہی تھیں۔‘ انھوں نے کہا کہ ’تقریباً ایک بجے کا وقت تھا، انھیں جناح ہسپتال لے جایا جا رہا تھا جس کے بعد راستے میں ہی کال آئی کہ انھیں آغا خان لے جایا جائے۔‘ پولیس حکام کے مطابق موت کی وجوہات جاننے کے لیے جناح ہسپتال کراچی میں ان کا پوسٹ مارٹم کروایا جانا تھا مگر خاندان کے کچھ افراد پوسٹ مارٹم کروائے بغیر ان کی میت وہاں سے لے گئے۔ جمعرات کو آغا خان ہسپتال سے چھیپا فاؤنڈیشن کے سربراہ رمضان چھیپا نے ڈاکٹر عامر لیاقت کی لاش وصول کی تھی جس کے بعد میت کو پوسٹ مارٹم کے لیے جناح ہسپتال منتقل کیا گیا تاہم اہلخانہ نے پوسٹ مارٹم کروانے سے انکار کر دیا تھا اور لاش سرد خانے منتقل کر دی گئی تھی۔ اس کے بعد عامر لیاقت کی سابقہ اہلیہ سیدہ بشریٰ اقبال نے سوشل میڈیا پر اپنے پیغام میں کہا ہے کہ ’مرحوم کے دونوں وارثین احمد عامر اور دعائے عامر نے ان کا پوسٹ مارٹم کروانے سے منع کر دیا ہے اور ان کی خواہش کے مطابق مرحوم کو عزت و احترام کے ساتھ ان کی آخری آرام گاہ تک لے جایا جائے گا۔‘ سوشل میڈیا ردعمل  وزیرِ اعظم شہباز شریف اور سابق صدر آصف علی زرداری نے اُن کی وفات پر افسوس کا اظہار کیا تھا۔ جبکہ تحریک انصاف کے چیئرمین اور سابق وزیر اعظم عمران خان کا کہنا تھا کہ ’اپنے رکن قومی اسمبلی عامر لیاقت کی رحلت کے بارے میں جان کر نہایت افسردہ ہوں۔‘ عامر لیاقت اپنی زندگی میں بھی سوشل میڈیا پر ٹاپ ٹرینڈز کا حصہ بنے رہے اور وفات پر بھی ان کا نام پاکستان کے ٹاپ ٹرینڈز میں شامل رہا۔ مجموعی طور پر سوشل میڈیا صارفین ان کی وفات پر غمزدہ دکھائی دیے اور اکثریت کا کہنا تھا کہ ان کی زندگی کے تنازعات اور مسائل اُن کے ساتھ چلے گئے ہیں اور اس لیے اب ان کے بارے میں رائے زنی کرنا مناسب نہیں ہے۔  صحافی اور اینکر پرسن نسم زہرہ نے بھی عامر لیاقت کی وفات پر ٹویٹ کرتے ہوئے افسوس کا اظہار کیا اور کہا ’اب عامر لیاقت کو مالک حقیقی نے طلب کیا ہے، ہم سب کو ان کے لیے بس فاتحہ پڑھنا چاہیے اور باقی معاملات کو اللہ پر چھوڑ دیں۔ جو چلا گیا اس کا حساب کتاب۔۔۔ یہاں علاوہ دعائے خیر کے سب ختم!‘ یہ بھی پڑھیے عامر لیاقت حسین: ’ہم نے تو ایسی زندگی گزار لی کہ مر بھی گئے تو کوئی افسوس نہیں ہو گا‘ عامر لیاقت کی زندگی سے جڑے تنازعات جنھوں نے انھیں ہمیشہ شہ سرخیوں میں رکھا ریونج پورن: کیا قانون دانیہ شاہ کو عامرلیاقت حسین کی ذاتی ویڈیوز جاری کرنے سے روک سکتا ہے؟  ایک اور سوشل میڈیا صارف انیس ادریس کا کہنا تھا ’زندگی بہت غیر متوقع ہے، ایک وقت تھا کہ وہ پاکستان ٹیلی وژن کے حاکم تھے اور ملک میں ایک بڑا نام تھے اور ہمارے بچپن کا ایک بڑا حصہ تھے۔ خدا ان کا آگے کا سفر آسان کرے۔‘ اسامہ سلیم نامی صارف کا کہنا تھا ’تنازعات کا ایک طرف رکھیں تو عامر لیاقت پاکستان کی ٹیلی وژن تاریخ کا ایک بڑا نام تھے، ایک عظیم انٹرٹینر تھے۔‘  انھوں نے عامر لیاقت کی گذشتہ ہفتے کی ایک پوسٹ کی نشاندہی کرتے ہوئے کہا ’یہ ہم سب کے لیے یہ سمجھنے کا لمحہ ہے کہ سوشل میڈیا کتنا مہلک اور خطرناک ہو سکتا ہے۔‘ شہزاد علی رانجھا نے لکھا کہ ’اس نے مجھے بُری طرح رلا دیا ہے، میں اُن تمام میمز کے لیے معذرت چاہتا ہوں جو میں نے عامر لیاقت کے بارے میں شیئر کیں۔ عامر بھائی جلدی چلے گئے۔‘ علی سلمان علوی نامی صارف نے لکھا ’عامر لیاقت اپنی زندگی کے بحران سے گزر رہے تھے۔ میں نے ان کے کریئر کا عروج دیکھا ہے، ان کے سیاسی اور پیشہ وارانہ کریئر کو گرتے بھی دیکھا۔ آپ بحران کے وقت اپنے خاندان میں پناہ ڈھونڈتے ہیں لیکن بدقسمتی سے جب انھیں سب سے زیادہ ضروت تھی ان کے پاس ایک خاندان نہیں تھا۔‘ شیراز نامی صارف نے کچھ سوشل میڈیا صارفین کی جانب سے عامر لیاقت کی وفات پر غیر حساس تبصروں پر دکھ کا اظہار کرتے ہوئے کہنا تھا ’ڈپریشن مذاق نہیں ہے۔ اگر آپ کے پاس کچھ اچھا کہنے کو نہیں ہے تو کچھ نہ کہیں۔ لوگوں کو اپنے جیسے انسان کے مرنے پر سوگ منانے دیں۔ یہ ماضی کی غلطیوں پر بحث کا وقت نہیں ہے۔ کچھ دیر کے لیے انسان بن جائیں۔‘ عامر لیاقت کا سیاسی سفر نئی صدی کے اوائل میں مذہبی ٹی وی پروگرام ’عالم آن لائن‘ سے شہرت پانے والے ڈاکٹر عامر لیاقت حسین نے سنہ 2018 میں پی ٹی آئی کے ٹکٹ پر انتخاب جیت کر قومی اسمبلی میں نشست حاصل کی تھی۔  عامر لیاقت حسین نے سنہ 2002 کے عام انتخابات میں بھی ایم کیو ایم کی ٹکٹ پر قومی اسمبلی کی نشست پر کامیابی حاصل کی اور انھیں پرویز مشرف کے دور حکومت میں مذہبی امور کا وزیر بنایا گیا۔ جولائی 2007 میں عامر لیاقت حسین نے قومی اسمبلی کی رکنیت سے استعفیٰ دے دیا تھا۔ ان کا یہ استعفیٰ اس وقت سامنے آیا جب انھوں نے انڈین مصنف سلمان رشدی کو ٹی وی پروگرام میں ’واجب القتل‘ قرار دیا تھا۔ اگلے سال یعنی سنہ 2008 میں ایم کیو ایم نے عامر لیاقت کو پارٹی سے نکالنے کرنے کا اعلان کیا تھا۔ عامر لیاقت حسین نے ایک طویل عرصے تک سیاست سے کنارہ کشی اختیار کی اور سنہ 2016 میں ایم کیو ایم کے سربراہ الطاف حسین کی متنازع تقریر سے چند روز قبل وہ دوبارہ سرگرم ہوئے۔ جب 22 اگست 2016 کو رینجرز نے ڈاکٹر فاروق ستار اور خواجہ اظہار الحسن کو حراست میں لیا تو عامر لیاقت کو بھی اسی روز گرفتار کیا گیا تھا اور رہائی کے بعد ڈاکٹر فاروق ستار کی پہلی پریس کانفرنس میں وہ بھی موجود تھے لیکن بعد میں دوبارہ غیر متحرک ہو گئے۔ عامر لیاقت حسین کی تحریک انصاف میں شمولیت کی خبریں سنہ 2017 میں سامنے آئی تھیں۔ ان کی اپنی ٹویٹس کے باوجود اعلان سامنے نہیں آیا تھا مگر بالاخر وہ پارٹی میں شامل ہو گئے تھے۔پارٹی میں شمولیت کے وقت بھی عامر لیاقت کو پی ٹی آئی کے کچھ حامیوں کی طرف سے تنقید کا نشانہ بنایا گیا۔ سنہ 2018 میں عامر لیاقت حسین نے عمران خان کے ہمراہ ایک پریس کانفرنس میں پارٹی میں شمولیت کا اعلان کیا تھا تو انھوں نے کہا تھا کہ ’میرا آخری مقام پی ٹی آئی تھا۔‘ وہ سنہ 2018 کے انتخابات میں این اے 245 سے رکن قومی اسمبلی منتخب ہوئے تھے۔ عامر لیاقت کا پاکستانی میڈیا میں کریئر عامر لیاقت حسین پاکستان کے تقریباً ہر بڑے نیوز چینل سے وابستہ رہے ہیں اور ان کے پروگرام زیادہ تر تنازعات سے بھرپور رہے ہیں جس کے اثرات ان کے سیاسی کریئر پر بھی پڑے۔ پاکستان کے میڈیا گروپ جنگ پبلیکیشن نے جب اپنے نیوز چینل جیو کا آغاز کیا تو عامر لیاقت بطور نیوز کاسٹر سامنے آئے، اس کے بعد انھوں نے عالم آن لائن کے نام سے ایک مذہبی پروگرام شروع کیا۔  ایک پروگرام میں انھوں نے احمدی کمیونٹی کو غیر مسلم قرار دیتے ہوئے ان کا قتل جائز قرار دیا تھا، اسی ہفتے سندھ میں احمدی کمیونٹی کے دو افراد ہلاک ہوئے، ان کے اس بیان پر انسانی حقوق کی تنظیموں نے شدید تنقید کی تھی۔ جہاد اور خودکش حملوں کے حوالے سے ان کے متنازع بیانات پر کچھ مذہبی حلقے ان سے ناراض بھی رہے۔ سنہ 2005 میں جامعہ بنوریہ کے ایک استاد کی ہلاکت پر جب وہ تعزیت کے لیے پہنچے تھے تو اُنھیں طلبہ نے یرغمال بنا لیا تھا۔ عامر لیاقت جیو کے علاوہ اے آر وائی، ایکسپریس، بول ٹی وی اور 24 نیوز سے وابستہ رہے، رمضان کی خصوصی نشریات کے دوران وہ ہاٹ پراپرٹی تصور کیے جاتے تھے۔ جیو پر رمضان ٹرانسمیشن کے ایک پروگرام میں انھوں نے چھیپا فاؤنڈیشن کے سربراہ رمضان چھیپا سے ایک لاوارث بچہ لے کر ایک جوڑے کو دیا تھا جس وجہ سے بھی انھیں تنقید کا سامنا کرنا پڑا تھا۔ رمضان ٹرانسمیشن کے پروگرام ’انعام گھر‘ میں ان کے بعض جملے اور حرکات کو بھی ناپسندیدگی سے دیکھا جاتا تھا، پاکستان الیکٹرانک میڈیا اتھارٹی نے سنہ 2016 میں اس پروگرام کو تین روز کے لیے روک دیا تھا۔ بول چینل پر ان کے پروگرام ’ایسا نہیں چلے گا‘ میں انھوں نے انسانی حقوق کی تنظیموں، صحافیوں اور بلاگرز پر ذاتی حملے بھی کیے، پیمرا نے شہریوں کی شکایات پر یہ پروگرام بند کر دیا اور انھیں عوام سے معذرت کی ہدایت جاری کی۔
34,pakistan,’یہ وہ لوگ تھے جنھوں نے ساری زندگی بے گناہ دوستوں کی لاشیں اٹھائیں‘,شمالی وزیرستان میں قتل ہونے والے انجینیئر اسد اللہ داوڑ کے بھائی انجینیئر اسرار اللہ بتاتے ہیں کہ ’بھائی نے مجھے وقوعہ سے قبل رات کو بتایا تھا کہ انھیں اور ان کے دوستوں کو ہدایت اللہ نے اپنی منگنی کی خوشی میں کھانے کی دعوت دی ہے۔ وہ کہہ رہے تھے کہ یہ اچھا موقع ہے۔ اس میں ہم یوتھ آف وزیرستان سے تعلق رکھنے والے دوست ہوں گے۔ ان کے ساتھ مستقبل میں امن اور دیگر معاملات پر جدوجہد تیز کرنے کی بھی بات ہوجائے گی۔‘  اتوار کو صوبہ خیبرپختونخوا کے سابقہ قبائلی علاقے شمالی وزیرستان میں اسد سمیت امن کے قیام کے لیے کوششیں کرنے والے چار دوستوں کو نامعلوم افراد نے فائرنگ کر کے ہلاک کر دیا تھا۔ اسرار کہتے ہیں ’اسد کے لیے یہ ایک معمول بات تھی کہ ان کے دوست جمع ہوتے۔ وہ اکثر دوستوں کو اپنے پاس دعوت دیتے اور ان کے پاس دعوت پر بھی جاتے۔ جب وہ مجھے یہ بتا رہے تھے تو اس وقت میں چاہ رہا تھا کہ ان کو روک لوں مگر میں چھوٹا اور وہ بڑے تھے، روک نہ سکا۔ آج سوچتا ہوں کہ اس وقت روک لیتا تو کتنا اچھا ہوتا۔‘ انجینیئر اسد اللہ داوڑ ایک طویل عرصے سے سیاست میں تھے۔ انھوں نے صوبائی اسمبلی کا الیکشن آزاد حیثیت میں لڑا۔ ’ہم لوگ جماعت اسلامی کے قریب ترین ہیں۔ اسد زمانہِ طالب علمی میں ایبٹ آباد اور بنوں میں اسلامی جمیعت طلبا کے رہنما رہے۔ زمانہِ طالب علمی ہی میں وہ وزیرستان کے مسائل پر بات کرتے تھے۔ اس کے لیے انھوں نے یوتھ آف وزیرستان تنظیم قائم کرنے میں دیگر کے ہمراہ اہم کردار ادا کیا تھا۔‘ ان کا کہنا تھا کہ اسد کی چند ماہ قبل محکمہ صحت میں بحیثیت انجینیئر ملازمت ہوئی تھی۔ ’وہ اس ملازمت کو لے کر بہت پُرجوش تھے کہ لوگوں کی خدمت کرسکیں گے۔ ان کے اندر خدمت کا جذبہ کوٹ کوٹ کر بھرا ہوا تھا۔ یہی وجہ ہے کہ وہ الخدمت میں بہت فعال تھے۔‘ اسرار بتاتے ہیں کہ ’وزیرستان کے تقریباً سو کے قریب یتیم طالب علموں کی تعلیم اور دیگر اخراجات الخدمت کی مدد سے پورے کر رہے تھے۔ ان کا منصوبہ تھا کہ جلد ہی الخدمت کا منصوبہ آغوش سینٹر وزیرستان میں بھی قائم کیا جائے گا۔‘   یہ جتنے لوگ وقوعہ والے روز کھانے پر اکٹھے ہوئے، مختلف نظریات اور سیاسی پارٹیوں سے تعلق رکھتے تھے۔ مگر ان کے درمیان ایک بات مشترک تھی کہ یہ سب وزیرستان میں امن و سلامتی اور ترقی کی بات کرتے تھے۔  ’ڈگری پوری کرنے میں دو ماہ رہ گئے تھے‘ اسد نے سوگواروں میں بیوہ اور تین کم عمر بچیاں چھوڑی ہیں۔ اسرار کہتے ہیں کہ ’ہم چھ بھائی ہیں۔ اسد اللہ تیسرے نمبر پر تھا۔ ہم بھائی ابھی بھی یقین نہیں کر رہے ہیں کہ انجینیئر اسد اللہ ہمیں چھوڑ کر چلے گئے۔ میں نہیں کہتا آپ وزیرستان میں بچے بچے سے پوچھ لیں وہ انتہائی بہادر اور ملنسار تھے۔ بُرے سے بُرے حالات میں بھی امید کا دامن نہیں چھوڑتے تھے۔‘  میر ولی اللہ وزیرستان میں قتل ہونے والے چاروں دوستوں کے مشترک دوست ہونے کے بعد وقوعہ والے روز منعقد ہونے والے کھانے کی دعوت میں شریک تھے۔  ’ابھی تک یقین نہیں کر پا رہا،‘ انھوں نے یہ ردعمل دیتے ہوئے کہا کہ ’میرے چاروں دوست اب اس دنیا میں موجود نہیں۔ کھانے کی دعوت میں ہمارا موضوع وزیرستان کے مسائل اور ان کا حل تھا۔ اس پر بات ہو رہی تھی کہ ہمیں اب اپنی جدوجہد کو تیز کرنا چاہیے کہ حالات بہت خراب ہو رہے ہیں۔‘ میر ولی اللہ کا کہنا تھا کہ وزیرستان کے حالات کے بعد ہماری بات چیت کا محور سنید احمد تھے جو کہ لاہور کے تعلیمی ادارے لاہور یونیورسٹی میں زیر تعلیم تھے۔ انھوں نے سوگواروں میں دو بچیاں، ایک کم عمر لڑکا اور بیوہ چھوڑی ہے۔ سنید نے کچھ عرصہ قبل ممبر قومی اسمبلی محسن داوڑ کی قائم کردہ تنظیم نینشل ڈیموکریٹک موومنٹ میں شمولیت اختیار کی تھی۔  میر ولی اللہ کہتے ہیں کہ سنید احمد نیشنل ڈیموکریٹک میں فعال کردار ادا کر رہے تھے۔ ’ہم دوستوں کو اس پر کوئی اعتراض نہیں تھا کہ وہ سیاست میں فعال کردار ادا کرتے ہیں یا کس سیاسی تنظیم اور نظریات سے تعلق رکھتے ہیں۔ ہم تو دوست کی دوستی کو دیکھتے ہیں۔ مگر ہم چاہتے تھے کہ اس موقع پر وہ اپنے مستقبل کی طرف بھی توجہ دیں۔‘ ان کا کہنا تھا کہ سنید احمد کے والد کچھ سال قبل اپنے بچوں کی تعلیم و تربیت کے لیے بیرونی ملک سے واپس آگئے تھے۔ ’جو جمع پونجھی تھی وہ سب کی سب انھوں نے بچوں پر خرچ کر دی۔ ان کے ایک اور بھائی زیادہ پڑھ لکھ نہیں سکے اور وہ اس وقت شمالی وزیرستان کے ایک بازار میں ہتھ ریڑھی چلاتے تھے۔‘ میر ولی اللہ کا کہنا تھا کہ ’ہم سب دوستوں نے اس موقع پر سنید احمد پر غصہ کیا۔ ان سے کہا سیاست کرنی ہے تو کرو ضرور کرو مگر اب آپ کو کوئی کام کرنا چاہیے۔ ملازمت نہیں ملتی تو کوئی کاروبار کرو۔ کاروبار نہیں ہوسکتا تو محنت مزدوری کرو۔‘ ’سنید احمد کا کہنا تھا کہ ڈگری پوری کرنے میں دو ماہ رہ چکے ہیں۔ اس کے بعد وزیرستان میں آّکر اکیڈمی کھولوں گا جہاں پر مستحق طالب علموں کو مفت تعلیم میں مدد دوں گا۔ اس طرح روزگار کا ذریعہ بھی پیدا ہوجائے گا اور میں سیاسی سرگرمیوں کے علاوہ وزیرستان کے مسائل پر بات کرسکوں گا۔‘ قبائلی اور بلوچ طلبہ کے حقوق کا علمبردار محمد مزمل کاکڑ کا تعلق بلوچستان سے ہے۔ وہ پنجاب میں طلبہ ایکشن کمیٹی کے کنوینر رہ چکے ہیں۔ سنید احمد کے ساتھ ان کا تعلق برسوں پر محیط ہے۔ وہ کہتے ہیں کہ سنید ’ایک ترقی پسند فعال سیاسی کارکن‘ تھے۔  ’ہم لوگ پنجاب میں بلوچ، پختون اور قبائلی طلبہ کے حقوق کی آواز بلند کرتے تھے۔ اس میں سب سے توانا آواز سنید احمد کی ہوتی تھی۔‘ محمد مزمل کاکڑ کہتے ہیں کہ وہ ایک بہترین مقرر تھے جو ہر احتجاج میں پیش پیش ہوتے تھے۔ ’ہم لوگوں نے قبائلی اور بلوچستان کے طلبہ کے حقوق بالخصوص سکالر شپ کے لیے جتنی بھی مہمات چلائیں ان سب کی منصوبہ بندی سنید احمد کرتے تھے۔‘ محمد مزمل کاکڑ کہتے ہیں کہ وہ قبائلی علاقہ جات اور خیبر پختونخوا سے لاہور پہچنے والے تمام پختون طلبہ کی میزبانی کرتے تھے۔ ان مختلف تعلیمی اداروں میں داخلے کے لیے رہنمائی کرتے اور ان کے مسائل حل کرتے تھے۔ اس وقت لاہور کے اندر کئی درجن طالب علم ایسے ہوں گے جو سنید احمد کی رہنمائی کی بدولت تعلیم حاصل کر رہے ہیں۔  وہ کہتے ہیں کہ انھوں نے قبائلی علاقہ جات میں تعلیم پھیلانے کا منصوبہ بنا رکھا تھا۔ اس کے لیے وہ مختلف منصوبوں پر غور کررہے تھے جب کہ عملی طور پر انھوں نے بلوچستان اور قبائلی علاقہ جات میں لائبریریاں قائم کرنے کے لیے پنجاب بھر میں مہم چلائی تھی۔ سنید احمد نے قبائلی علاقہ جات میں کئی لائبریریاں قائم کی تھیں۔  میر ولی اللہ کا کہنا تھا ’قتل ہونے والے ہمارے ایک اور دوست وقار احمد گورنر ماڈل سکول وزیرستان میں بحیثیت استاد خدمات انجام دے رہے تھے۔ وہ بائیولوجی کے استاد تھے اور بہت لائق فائق شخصیت تھے۔ انھوں نے سنید احمد کو کہا کہ وہ ان کے ساتھ اکیڈمی میں مدد کریں گے اور بائیولوجی کا مضمون پڑھائیں گے۔‘ طلبہ کو انتہا پسندی سے دور رکھنے والے استاد میر ولی اللہ کا کہنا تھا کہ سنید احمد کا منصوبہ سب  کو پسند آیا تھا۔ ’سب نے ان سے کہا تھا کہ وہ اس منصوبے کو جلد پایہ تکمیل تک پہچائیں اس کے لیے ہم سب ان کے ساتھ تعاون کریں گے۔ سب سے زیادہ پُرجوش وقار احمد تھے۔ وہ ان کو اس موقع پر مختلف مشورے بھی دے رہے تھے۔‘  میر ولی اللہ کا کہنا تھا کہ وقار احمد نے ایک بچہ اور بیوہ سوگوار چھوڑے ہیں۔ ’وہ قوم پرستی کی سیاست کے قریب ترین تھے۔ ان کا زیادہ جھکاؤ عوامی نیشنل پارٹی کی طرف تھا۔ مگر اس کے ساتھ ساتھ وہ ایک ایسے استاد تھے جنھوں نے یہ پیشہ سوچ سمجھ کر اختیار کیا۔ ان کا خیال تھا کہ بحیثیت استاد وہ بہت اچھے طریقے سے وزیرستان کے طالب علموں کو آگے بڑھنے میں مدد دے سکتے ہیں۔‘  ’ہمہ وقت اپنے طالب علموں کے ساتھ مصروف رہتے۔ کلاس ہی نہیں بلکہ کلاس کے بعد وہ طالب علموں کی مدد کر رہے ہوتے۔ یہ مدد صرف سکول کے سبق تک نہیں ہوتی تھی بلکہ وہ طالب علموں کو انتہا پسندی سے بھی دور رکھنے کی کوشش کرتے تھے۔‘ میر ولی اللہ کا کہنا تھا کہ وہ اکثر طالب علموں کو بتا رہے ہوتے تھے کہ علاقے میں موجود انتہا پسندی نے کتنی جانیں لیں اور اس سے علاقے کے بچوں اور طالب علموں پر کیا منفی اثرات مرتب ہوئے۔ „وہ طالب علموں کو سمجھا رہے ہوتے تھے کہ زندگی کی دوڑ میں آگے بڑھنا ہے تو صرف پڑھنا ہے۔‘ انھوں نے مزید بتایا کہ عماد داوڑ سب سے چھوٹے اور ’ہمارے بہت پیارے‘ تھے۔ ان کے مطابق وہ ریسکیو 1122 میں خدمات انجام دیتے تھے۔ ’دعوت کے موقع پر سب سے زیادہ ساتھ ہنسی مذاق ان ہی کے ساتھ چلتا رہا تھا۔‘ ’عماد داوڑ کی دو ماہ قبل شادی ہوئی تھی‘ میر ولی اللہ کہتے ہیں کہ عماد داوڑ کے ساتھ دوستی کی وجہ یوتھ آف وزیرستان ہی ہے۔ ’کچھ عرصہ قبل وہ ریسکیو 1122 میں بھرتی ہوئے۔ تقریباً دو ماہ قبل ان کی شادی ہوئی۔ ان کی نئی نئی شادی تھی، اس موقع پر ہم سب دوست ان کے ساتھ ہنسی مذاق کر رہے تھے۔‘ عماد نے سوگواروں میں نئی شادی شدہ دلہن چھوڑی ہے۔ ’ابھی انھوں نے اپنی زندگی مکمل طور پر شروع بھی نہیں کی تھی کہ ان کی زندگی ختم ہوگئی۔ ایسا صرف عماد ہی کے ساتھ نہیں ہے بلکہ ہمارے تینوں دوستوں نے کم عمر بچے یتیم چھوڑے ہیں۔‘ ان سب کے دوست ہدایت اللہ کہتے ہیں کہ ’ہم لوگ عماد سے ایک  شاندار دعوت کا بھی تقاضا کرتے رہے تھے۔ انھوں نے وعدہ کیا تھا کہ وہ جلد ہی اس کا انتظام کریں گے۔ عماد سے مختلف ریسکیو آپریشنز کی تفصیلات بھی سنتے رہے۔‘ یہ بھی پڑھیے وزیرستان میں ’قیامِ امن کے خواہاں‘ چار دوست نامعلوم افراد کی فائرنگ سے ہلاک  حکومت اور ٹی ٹی پی مذاکرات: طالبان کو فاٹا انضمام سے آخر مسئلہ کیا ہے؟ خیبرپختونخوا میں تشدد کی حالیہ لہر، حکومت اور ٹی ٹی پی امن مذاکرات کس مرحلے پر ہیں؟ ہدایت اللہ کہتے ہیں کہ ’ہم قبائلی لوگ ہیں۔ ہمارے ہاں عیدوں اور پھر عید الضحی کی بہت اہمیت ہوتی ہے۔ اکثر ہمارے لوگ جو دور دراز محنت مزدوری کرنے گئے ہوتے ہیں وہ عیدوں کے موقع پر گاؤں میں آتے ہیں۔ ان سے میل ملاقات کی سب کو خواہش ہوتی ہے۔‘ ان کا کہنا تھا انجینیئر اسد، وقار احمد، سنید احمد اور عماد کے ساتھ عید کا خصوصی پروگرام بھی تربیت دیا گیا تھا۔  ہدایت اللہ کا کہنا تھا کہ ہم سب وہ دوست تھے جو کئی برسوں سے ساتھ تھے۔ ہمارے درمیان رابطے کا بڑا ذریعہ یوتھ آف وزیرستان تنظیم تھی جو وزیرستان میں امن، خوشحالی اور تعلیم کی بات کرتی تھی۔ ’ہماری ساری سرگرمیاں اس ہی مشن کے آگے پیچھے چلتی تھیں۔‘ ’لاشیں اٹھانے کے بعد بھی ان کے جذبے کم نہیں ہوئے‘ میر ولی اللہ کہتے ہیں کہ اسد اپنی کار میں آئے تھے اور خود موٹر سائیکل پر۔ ’چاروں قتل ہونے والے اس کار میں سوار تھے جبکہ میں اپنے ایک اور ساتھی کے ہمراہ موٹر سائیکل پر ان کے آگے آگے چل رہا تھا۔ میرا خیال تھا کہ ٹارگٹ کرنے والوں نے ہماری نقل و حرکت پر نظر رکھی ہوئی تھی۔‘ ان کا کہنا تھا کہ ’میں یہ سمجھنے سے قاصر ہوں کہ ہمیں کیوں ٹارگٹ کیا جا رہا ہے۔ یوتھ آف وزیرستان تو مکمل طور پر غیر سیاسی تنظیم ہے۔ اس تنظیم کا کسی بھی گروپ سے کوئی تعلق نہیں۔ یہ تنظیم صرف اور صرف وزیرستان اور وزیرستان کے امن اور خوشحالی بات کرتی ہے۔ اس کے علاوہ ہم لوگ اپنے ذاتی سیاسی نظریات کو اس میں نہیں لاتے۔‘  عابد آفریدی قبائلی جرگہ پاکستان کے صدر ہیں۔ وہ کہتے ہیں کہ انجینیئر اسد، وقار احمد، سنید اور عماد کا بچپن اور نوجوانی سب کے سامنے ہیں۔ ’یہ وہ درخشاں ستارے ہیں جنھوں نے اپنے بچپن اور نوجوانی کیمپوں میں گزاری مگر کبھی بھی انتہا پسندی کی طرف نہیں گئے۔ ہاں یہ ضرور تھا کہ وزیرستان اور قبائلی علاقے میں امن اور خوشحالی ان کی زندگی کا مشن تھا۔‘ عابد آفریدی کہتے ہیں کہ اسد کا شمار یوتھ آف وزیرستان کے بانیوں میں سے ہوتا ہے۔ ’انھوں نے کیمپ میں اس تنظیم کی بنیاد رکھی تھی جس میں ان کے ساتھ قتل ہونے والے باقی تینوں بھی شامل تھے۔ یہ متضاد سیاسی نظریات رکھتے تھے مگر وزیرستان میں امن، تعلیم اور حوشحالی پر یک زبان تھے۔ یہ لوگ بڑی سے بڑی قربانی دیتے تھے۔‘ عابد آفریدی کہتے ہیں کہ اس راہ میں بڑی مشکلات آئیں مگر یہ لوگ اپنے موقف سے ایک اِنچ بھی پیچھے نہیں ہٹے اور نہ ہی اپنے موقف سے دستبردار ہوئے۔ ’یہ تمام جائز جمہوری، آئینی اور قانونی راستے اختیار کرتے تھے۔ ان کی جدوجہد سے مجبور ہو کر ایک مرتبہ ایک اعلیٰ ترین عہدیدار نے ہم لوگوں کو ملاقات کے لیے بلایا تھا۔‘ ’ہم نے طے کیا کہ انجینیئر اسد اور سنید ہم سب کی نمائندگی کریں گے۔ جب ہماری بات چیت شروع ہوئی تو اسد اور سنید پوری طرح غصے میں بھرے بیٹھے تھے اور انھوں نے کھری کھری باتیں کرنا شروع کردیں۔‘  ان کا کہنا تھا کہ وہ اعلیٰ شخصیت ہنسنے اور مسکرانے لگی تو ان دونوں نے کہا کہ ’آپ تو ہماری باتوں کو سنجیدہ ہی نہیں لے رہے ہیں۔‘ جس پر اس شخصیت نے کہا کہ ’میں چاہتا ہوں کہ آپ لوگ اپنا سارا غصہ نکال لیں‘ جس پر ان دونوں نے بھی اپنا غصہ کم کردیا۔   ’یہ وہ لوگ تھے جنھوں نے اپنی زندگی میں اپنے بے گناہ خانداں والوں اور اپنے دوستوں کی لاشیں اٹھائیں۔ لاشیں اٹھانے کے بعد بھی ان کے جذبے کم نہیں ہوئے ہیں بلکہ مزید بڑھے۔‘ عابد آفریدی کہتے ہیں کہ نور سلام اور مصور داوڑ یوتھ آف وزیرستان کے صدر رہے ہیں۔ اسد اور ان کے ساتھیوں نے ان کے ساتھ مل کر تنظیم کی بنیاد رکھی تھی۔ پہلے نور سلام اور پھر مصور داوڑ اور اب اسد اور ان کے ساتھی بھی مارے گئے ہیں۔  ان کا کہنا تھا کہ ’میں نے دیکھا تھا جب نور سلام اور مصور داوڑ مارے گئے تو اس وقت اسد اور ان کے ساتھی بہت جذباتی اور غصے میں تھے۔ یہ نوجوان لوگ تھے جنھوں نے بہت مشکلات دیکھی تھیں۔ کسی بھی غلط راستے کی طرف چل سکتے تھے۔ مگر ایسا نہیں ہوا، ان کو اپنی منزل اور سمت کا پتا تھا۔‘ اپنے دونوں ساتھیوں کی ٹارگٹ کلنگ پر بھی انھوں نے عہد کیا کہ وہ نور سلام اور مصور داوڑ کے راستے پر چلتے رہیں گے۔ اس وقت تک جب تک انھیں بھی قتل نہ کر دیا جائے یا وہ اپنی منزل تک نہ پہنچ جائیں۔  اسرار کہتے ہیں کہ ’قبائلی ماحول میں رہنے کے باوجود اسد اللہ، وقار، سنید اور عماد سے کبھی کسی کو تکلیف نہیں ہوئی۔  ’یہ اعلیٰ تعلیم یافتہ قبائلی نوجوان تھے جو قبائل کی قسمت اور تقدیر بدلنا چاہتے تھے۔ ان کی کسی کے ساتھ کوئی دشمنی نہیں تھی۔ اگر کوئی دشمنی تھی تو وہ بدامنی سے تھی۔ جس کے خلاف وہ لڑ رہے تھے۔‘ ’ہمارے پاس اسد کے جنازے اور اب دعا کے لیے کئی یتیم طالب علم آتے ہیں۔ وہ کہتے کچھ نہیں ہیں بس چپ بیٹھے رہتے ہیں۔  ’ہم ان کو دیکھتے ہی سمجھ جاتے ہیں کہ یہ سوچ رہے ہوتے ہیں کہ اب ان کی تعلیم کا کیا ہوگا؟ مگر ہمیں امید ہے کہ ان بچوں کی تعلیم بھی جاری رہے گی اور قبائل کی قسمت بھی بدلے گئی۔‘ 
35,pakistan,عاصمہ شیرازی کا کالم: نظام بچاؤ، عوام کو عزت دو,تصورات کی دُنیا کتنی دلکش اور حسین ہے۔ نہ خیالات پر ٹیکس لگتا ہے اور نہ ہی خواب دیکھنے پر ڈیوٹی۔۔۔ نہ خوابوں کے محل تعمیر کرنے پر خرچہ نہ ہی خیالی پلاؤ بنانے میں دقّت۔۔۔ مگر اب خواب بھی سستے نہیں رہے کہ نیند ہی نہیں آتی۔ نیند آئے گی تو خوش کُن خواب ہوں گے۔ یہ ’رات بھر نیند کیوں نہیں آتی‘ صرف غالب کا ہی مسئلہ نہیں بلکہ ہر اُس شخص کا ہے جو مہنگائی اور مستقبل کے خدشات کا شکار ہے۔ انقلاب فرانس کا یہ جملہ تاریخ کے اوراق میں آج بھی رقم ہے کہ ٹیکسوں، بے روزگاری، غربت، مذہب اور طاقتور حلقوں کے ستائے عوام کے دُکھ کی روٹی اور سُکھ کے سالن سے لاعلم ملکہ یہ کہتی سُنائی دی کہ روٹی نہیں تو کیا ہوا عوام کیک اور پیسٹری کھا کر پیٹ کی آگ بجھا کیوں نہیں لیتے؟ صورتحال آج بھی مختلف نہیں کہ کبھی چائے کی ایک پیالی کم کرنے اور کبھی ایک روٹی کم کھانے کے مشورے پھر اُسی دور کی جانب لے جاتے ہیں۔ محلوں میں فانوس کی روشنی تلے بسنے والے غریب کی کُٹیا کے جلتے بجھتے دیے کا غم کیسے جان سکتے ہیں، بھرے پیٹ انقلاب کے نعرے لگانے والی خالی آنتوں کی آوازوں کو کیسے سُن سکتے ہیں۔ جھوٹے وعدے کرنے والے رہنما بچوں کی سچی خواہشوں کو جھوٹی تسلیوں سے بہلانے والے والدین کے درد کا احساس کیسے کر سکتے ہیں۔ معاشی بحران کے ذمہ داران خاکی ہیں یا نوری، مستقل حکمران ہیں یا عارضی، ماضی قریب کے حکمران ہیں یا بعید کے۔۔۔ ذمہ دار تین سو کنال میں رہتے ہیں یا سرکاری محل میں، سوال یہ ہے کہ دن بہ دن کمزور معیشت نیوکلئیر ریاست کے باسیوں کو انجانے معاشی خوف کا شکار بنا رہی ہے۔  یہ بات اپنی جگہ درست کہ آگے بڑھنے کے لیے پیچھے مُڑ کر دیکھنا ضروری ٹھہرا کہ ہم نے خود کے ساتھ کیا کیا ہے؟  ہم اپنی بربادی کا نوحہ پڑھتے ہوئے اپنی ذمہ داری کا احاطہ بھی کر لیں تو کیا ہی اچھا ہو گا۔ پیچھے مُڑ کر دیکھنے سے پتھر کے ہو جانے کا خوف مستقبل کے خدشات کا راستہ نہ روک لے اس کا ادراک اب کرنا ہو گا۔ اُس کے لیے ستر برس پیچھے جانے کی قطعا ضرورت نہیں۔ گذشتہ بیس سال کی پالیسیوں کا احاطہ کافی ہو گا۔  جغرافیائی مجبوریوں کو بہانہ بنا کر کہاں کہاں معاشی خودمختاریوں کا سودا ہوا، کہاں کہاں مفادات کے تحفظ کے لیے ذاتی  سودا بازی کی گئی اور آج بھی کی جا رہی ہے۔  کب کب بند کمروں میں بیٹھی اشرافیہ عوام کے فیصلے کرتی رہی، کیسے کیسے طاقتور ادارے عوامی خواہشات کو کُچلتے رہے، عوام کے نام پر خواص منتخب کیے جاتے رہے اور ہائبرڈ نظام کے ذریعے ملک تجربہ گاہ اور عوام لیباریٹری کے بے بس، بے اختیار بے زبان بنا دیے گئے۔ اس سچائی کا ادراک اب کرنا ہو گا۔ عاصمہ شیرازی کے دیگر کالم پڑھیے عاصمہ شیرازی کا کالم: آخری قہقہہ کس کا؟ اُلٹی گنتی کس کے لیے؟ عاصمہ شیرازی کا کالم عاصمہ شیرازی کا کالم: غلامی میں آزادی کیسی؟ گمشدہ لوگوں کی گمشدہ عیدیں: عاصمہ شیرازی کا کالم جناب! اب بھی وقت ہے کہ قومی ڈائیلاگ کا آغاز کیا جائے جس میں ہر ادارہ اپنی خود احتسابی کرے اور ملک کی معاشی سلامتی کو لاحق خدشات کا جائزہ لے۔ سچائی کمیشن ماضی کی غلطیوں کا احاطہ کرے اور مستقبل کے میثاق معیشت کے ایک ایجنڈے کو تشکیل دے۔ اس سلسلے میں گذشتہ حکومت کی جانب سے کیے گئے آئی ایم ایف معاہدے کو قانونی تقاضوں کے عین مطابق پارلیمان میں پیش کیا جائے تاکہ عوام حقائق سے آشنا ہوں۔ نظام سے بیزار عوام کو اُمید دلانے کی ضرورت ہے۔ حالیہ کراچی کے انتخابات یا عمران خان جیسے ’مقبول رہنما‘ کی احتجاجی کالوں میں عوام کی عدم دلچسپی اس بات کا اہم اشارہ ہے کہ عوام نظام سے نالاں ہیں۔  اس سے پہلے کہ بھوکے عوام محلوں پر ٹوٹ پڑیں، سیاسی اور طاقتور اشرافیہ الزام کی سیاست سے نکل کر عملی معاشی پالیسی ترتیب دے، نظام بچائے اور عوام کو عزت دے۔
36,pakistan,پاکستان میں آخر چائے کی کاشت کاری بڑے پیمانے پر کیوں کامیاب نہیں؟,"’میں نے سنہ 2000 میں بہت شوق اور جذبے کے ساتھ آٹھ کنال اراضی پر چائے کاشت کی تھی۔ اس پر بہت محنت لگی تھی اور کافی اخراجات بھی۔ مگر 2005 میں مجبوری کے عالم میں کاشت لیے بغیر ہی اپنے کھیت سے چائے کے باغ کو ختم کرنا پڑا۔‘ ’اور ایسا صرف میرے ساتھ ہی نہیں ہوا۔ میرے کھیتوں کے ساتھ لگ بھگ پندرہ مزید کاشتکاروں نے چائے کاشت کی تھی مگر ان کے ہاتھ بھی ناکامی کے سوا کچھ نہ آیا۔‘ یہ کہنا ہے صوبہ خیبر پختونخوا کے ضلع مانسہرہ کے علاقے شنکیاری کے رہائشی محمد اختر نعیم کا جو کہ ترقی پسند کاشتکار اور مصنف ہونے کے علاوہ چائے کی کاشت سے متعلقہ اُمور کی سمجھ بوجھ رکھتے ہیں۔  وزیر برائے منصوبہ بندی احسن اقبال نے گذشتہ دونوں سوشل میڈیا پر پاکستانی عوام سے اپیل کی تھی کہ ’وہ چائے کی درآمدات پر خرچ ہونے والے زرمبادلہ کے ذخائر بچانے کے لیے دن میں ایک کپ چائے کم پینا شروع کر دیں‘ جس پر سوشل میڈیا پر بحث کا ایک نیا سلسلہ شروع ہوا تھا۔ پاکستان کے سرکاری اور چائے کے کاروبار سے منسلک اداروں کے مطابق پاکستان میں ہر سال تقریباً دو کھرب روپے کی چائے قانونی طور پر درآمد کی جاتی ہے جبکہ محتاط اندازوں کے مطابق قانونی طور پر درآمد ہونے والے چائے کے علاوہ لگ بھگ ایک کھرب کی چائے پاکستان میں غیر قانونی طور پر لائی جا رہی ہے۔ پاکستانی چائے چھوڑ پینا کم کر سکتے ہیں یا نہیں، اس بارے میں مختلف آرا ہیں۔ کچھ لوگوں کا خیال ہے کہ اب چائے پاکستان میں ایک ثقافت اور زندگی کا لازمی جز بن چکی ہے۔ شام کو دوستوں کی محفل ہو، مہمانوں کی مہمان نوازی یا صبح کا ناشتہ اس میں چائے لازمی جز ہے۔ چائے کم کر کے زرمبادلہ کے ذخائر کو بچایا جا سکتا ہے کہ نہیں؟ اس بحث کو سوشل میڈیا تک ہی چھوڑتے ہیں۔  یہاں پر ہم جائزہ لیتے ہیں کہ پاکستان کو چائے درآمد کیوں کرنا پڑتی ہے اور پاکستان اب تک چائے کی کاشت کے قابل کیوں نہیں ہو سکا۔  محمد اختر نعیم دعویٰ کرتے ہیں کہ پاکستان میں چائے کی کاشت بالکل ممکن ہے اور اس کے کامیاب تجربے بھی ہو چکے ہیں۔ پاکستان میں پہلی مرتبہ چائے کی کاشت کا کامیاب تجربہ نیشنل ٹی ریسرچ انسٹیئیوٹ شنکیاری، جو کہ صوبہ خیبر پختونخوا کے ضلع مانسہرہ میں واقع ہے، نے بفہ نامی علاقے میں کیا تھا۔  پچاس اور ساٹھ کی دہائی میں چائے کی ’کامیاب‘ کاشت  محمد اختر نعیم کہتے ہیں کہ اُن کی معلومات کی حد تک ’پاکستان میں چائے کی کامیاب کاشت کے تجربے علاقے کی سیاسی و سماجی شخصیت اور مرحوم رستم خان ایڈووکیٹ نے پچاس اور ساٹھ کی دہائی میں کیے تھے۔ رستم خان ایڈووکیٹ علاقے کے ایک بڑے زمیندار ہونے کے علاوہ اپنی زمینوں پر نئی فصلیں کاشت کرنے کے تجربے کرتے رہتے تھے۔‘   وہ بتاتے ہیں کہ ’ایک برطانوی ڈاکٹر برابنٹ چائے کی کاشت کے ماہر تھے۔ وہ اس وقت کے قائم کردہ پاکستان ٹی بورڈ کی معاونت کر رہے تھے۔ انھوں نے 1958-59 میں رستم خان ایڈووکیٹ کے ساتھ مل کر اس وقت کے مغربی پاکستان میں چائے کی کاشت کے کامیاب تجربات کیے تھے۔ ڈاکٹر برابنٹ نے کئی مرتبہ رستم خان ایڈووکیٹ کے پاس پاکستان دورے کیے تھے۔‘ ’دنیا کی بہترین چائے پی ہے‘ محمد اختر نعیم بتاتے ہیں کہ ’ایک مرتبہ رستم خان ایڈووکیٹ کے پاس اقوام متحدہ کے نمائندہ برائے خوراک جان سی فلپس آئے تھے۔ میں بھی اس وقت موجود تھا۔ رستم خان نے ان کو اپنے باغات کا دورہ کروایا اور پھر اپنے گھر میں مقامی طریقے سے تیار کی ہوئی پتی کی چائے پیش کی تھی۔ چائے پی کر جان سی فلپس نے کہا کہ میں دنیا کی بہترین چائے پی رہا ہوں۔‘ رستم خان کے صاحبزادے ریٹائرڈ وفاقی ایڈیشنل سیکریٹری ڈاکٹر خورشید خان، جو کہ فارسٹری اور ماحولیات کے ماہر ہیں، انھوں نے اپنی سری لنکا میں تعیناتی کے چھ سال کے دوران چائے کے باغات میں خصوصی دلچسپی لے کر تربیت حاصل کر رکھی ہے۔  ’آپ کو مہنگائی کرنی ہے کریں، عوام کو مشورے نہ دیں‘ ڈیڑھ صدی پر پھیلی چائے کی کہانی    اک گرم چائے کی پیالی ہو! چائے کے متعلق دس دلچسپ حقائق ڈاکٹر خورشید بتاتے ہیں کہ انھیں ان کے والد نے بتایا تھا کہ انھوں نے چائے کے باغات ایک بڑے رقبے پر لگائے تھے، یہ کوئی دو، اڑھائی سو کنال رقبہ تھا۔  ان کا کہنا تھا کہ اس کام میں پچاس کی دہائی کے پاکسٹان ٹی بورڈ نے تعاون کیا تھا۔ ’ون یونٹ ہونے کے بعد بنگلہ دیش کی ٹیم واپس چلی گئی تھی۔ کاشت اچھی ہو گئی تھی، مگر اب مسائل شروع ہو چکے تھے۔‘   ’جس پر والد نے تنگ آ کر ساٹھ کی دہائی کے آخر میں تمباکو کاشت کرنا شروع کر دیا تھا۔ صرف ایک دو کنال پر چائے چھوڑ دی تھی۔ جس کو وہ اپنی ضرورت کے لیے استعمال کرتے تھے۔‘ ڈاکٹر خورشید خان کا کہنا تھا کہ میرے والد ایک ترقی پسند کاشت کار تھے۔ 70 کی دہائی میں ایک بار پھر ذوالفقار علی بھٹو کے کہنے پر چار ایکٹر پر پرانے تخم سے چائے کی کاشت کا آغاز کیا تھا مگر اس پر بھی کام کچھ اتنا زیادہ نہیں ہوا تھا۔‘ ان کا کہنا تھا کہ بعد میں جب جنرل (ر) فضل حق صوبہ خیبر پختونخوا کے گورنر تھے تو انھوں نے مانسہرہ میں اس سلسلے میں ایک بڑا تحقیقاتی مرکز قائم کیا جس میں چین سے ماہرین پاکستان آئے اور انھوں نے چار سال تک چائے کی کاشت وغیرہ میں مدد فراہم کی تھی۔  محمد اختر نعیم کہتے ہیں کہ ’چین کے ماہرین جب پاکستان آئے اور انھوں نے لوگوں کو تربیت دینا شروع کی تو اس وقت حکومت نے کئی مواقع پر ان ماہرین سے کہا کہ رپورٹ دیں کہ کیا پاکستان چائے کاشت ہو سکتی ہے کہ نہیں؟ تو ان ماہرین نے ہنستے ہوئے کہا کہ یہاں پر تو چائے لگی ہوئی ہے، اب اس بارے میں ہم کیا رپورٹ دیں۔ ضرورت صرف اس بات کی ہے اس کو آگے بڑھایا جائے۔‘ محمد اختر نعیم کہتے ہیں کہ ’ایسی ہی بات مجھے ترکی سے آنے والے ماہرین نے 2019 میں بھی کی تھی جن کے ساتھ میں مترجم کی حیثیت سے کام کر رہا تھا کہ پاکستان میں چائے کی کاشت کے بہت مواقع دستیاب ہیں۔‘ چائے کی کاشت کے مواقع اور کوالٹی   نیشنل ٹی ریسرچ سینٹر شنکیاری کے ڈائریکٹر ڈاکٹر عبدالوحید کے مطابق چائے کی کاشت کے لیے تیزابی زمین، کم از کم سالانہ بارش 40 انچ اور ایسی ڈھلوانی زمین چاہیے ہوتی ہے جہاں پر پانی کھڑا نہ ہوتا ہو۔  ان کا کہنا تھا کہ اس کے علاوہ نہری پانی سے بھی استفادہ حاصل کیا جا سکتا ہے۔ ’چائے کا ایک پودا اس وقت ہمارے پاس 43 سے پچاس روپے میں تیار ہو رہا ہے اور پودے کی تیاری میں چار سے پانچ سال کا عرصہ لگتا ہے۔‘ انھوں نے بتایا کہ فی ایکڑ اراضی پر اس وقت ایک لاکھ روپے سالانہ تک اخراجات آتے ہیں۔ تاہم پانچ سال بعد جب چائے کی فصل کا آغاز ہو جاتا ہے تو آئندہ دو سے چار سال میں زمین تمام اخراجات کاشت کار کو واپس لوٹا دیتی ہے جس کے بعد 120 سال سے 200 سال تک انتہاہی کم اخراجات پر چائے کا باغ فصل دیتا رہتا ہے۔   ڈاکٹر عبدالوحید نے بتایا کہ ان کے ادارے نے کچھ عرصہ قبل سروے کیے تھے جن کے مطابق پاکستانی علاقوں مانسہرہ، بٹگرام، ایبٹ آباد، سوات، پاکستان کے زیر انتظام کشمیر، اور مری کے مختلف علاقوں میں ایک لاکھ 58 ہزار ایکڑ علاقہ ایسا موجود ہے جہاں پر چائے کی کاشت ممکنہ طور پر کامیاب ہو سکتی ہے۔  ان کا کہنا تھا کہ ادارے کے اندازے کے مطابق اگر اس سارے رقبے پر چائے کی کاشت کر دی جائے تو اس وقت ہم اپنی چائے کی درآمد کا 45 سے 50 فیصد تک حاصل کر سکتے ہیں۔  نعیم اختر کے مطابق کچھ عرصہ قبل تک پاکستان میں صرف 700 سے 800 ایکٹر پر کاشت کاروں نے چائے کاشت کی ہوئی ہے، مگر کاشت کاروں کو اتنے مسائل کا سامنا کرنا پڑا کہ ان میں سے کئی ایک نے اپنی جان چھڑانے کے لیے پہلی فصل کے بعد ہی چائے اپنی کھیتوں میں سے ختم کر دی تھی۔  ’نہ ہی پیسے ملتے نہ ہی سہولتیں تھیں‘ ڈاکٹر عبد الوحید کے مطابق ابتدائی طور پر چائے کی کاشت کے لیے 1200 ایکڑ رقبے کا ٹارگٹ رکھا گیا تھا۔ تاہم 2005 کے زلزلہ اور بعدازاں سیلاب کے باعث اس میں تبدیلیاں آئیں۔  انسٹیٹیوٹ سے باہر کمرشل بنیادوں پر چائے کی کاشت کے لیے کسانوں کی مدد بھی لی گی اور کسانوں کی 700سے 800 ایکڑ اراضی پر پودے لگا کر دیے گئے تاہم کاشت کاروں کی مختلف وجوہات کی بنا پر عدم دلچسپی پیدا ہوئی اور کامیابی نہیں ہوئی۔  محمد اختر نعیم کہتے ہیں کہ 2001 میں پاکستان میں چائے کی پراسسنگ کے لیے ایک مینوئیل پلانٹ لگایا گیا تھا اور اس کے علاوہ نجی کمپنی یونی لیور کا پلانٹ بھی موجود تھا۔ یونی لیور نے پلانٹ حکومت سے ایک معاہدے کے تحت لگایا تھا جس میں یونی لیور چائے کی کاشت کی حوصلہ افزائی کرنے کی پابند تھی جبکہ اس کے بدلے میں اس کو ٹیکسوں میں چھوٹ دی گئی تھی۔  ان کا کہنا تھا کہ ’کاشتکاروں کو فصلوں کے مناسب پیسے نہیں مل رہے تھے اور کافی عرصے تک یہ تنازع چلتا رہا جس پر تنگ آ کر کئی کاشتکاروں نے فیصلہ کیا کہ ان کی زمینیں نہری علاقے میں واقع ہیں جہاں پر سال میں دو یا تین مختلف فصلیں حاصل کی جا سکتیں تو چھ سال تک وہ چائے کی پہلی فصل کا انتظار کیوں کریں جس کے دام بھی مناسب نہ ملیں۔‘ ڈاکٹر عبدالوحید کے مطابق چند سال پہلے تک ایک مناسب رقبے پر چائے کاشت تھی مگر ہمارا پہلا پلانٹ 2001 میں لگا تھا۔ وہ پلانٹ بھی آٹو میٹک نہ تھا جس کی وجہ سے کسانوں کو مشکلات کا سامنا کرنا پڑتا تھا۔ وہ کہتے ہیں کہ اب اس وقت ہمارے پاس ترکی سے تحفے میں آیا ہوا جدید پلانٹ موجود ہے مگر اب چائے کی کاشت کا رقبہ کم ہے۔ تاہم ہمارے پاس اس وقت دنیا کی بہترین گرین ٹی تیار کی جا رہی ہے جس کا پلانٹ 2005 میں لگایا گیا تھا۔  انھوں نے بتایا کہ پاکستان کی تیار کردہ گرین ٹی جاپان سمیت دیگر ممالک میں سالانہ چودہ سے پندرہ ٹن ایکسپورٹ ہو رہی ہے اور دنیا میں بہت پسند کی جا رہی ہے۔  ڈاکٹر عبدالوحید کا کہنا تھا کہ اگر ہماری تیارہ کردہ گرین ٹی کے مقدار میں اضافہ کیا جائے تو دنیا بھر میں اس کے کئی اور گاہگ مل سکتے ہیں۔  ’غیرسنجیدہ رویہ‘ محمد نعیم اختر کہتے ہیں کہ اصل میں ہمارا غیر سنجیدہ رویہ ہر چیز میں رکاوٹ بنا ہوا ہے۔ 2018 میں ترکی سے جدید ترین پلانٹ تحفے کے طور پر ملا تھا۔ اس وقت اس کی مالیت پندرہ کروڑ روپے تھی مگر بدقسمتی سے یہ چھ ماہ تک کسٹم مسائل کی وجہ سے پورٹ پر پڑا رہا تھا۔  مستقبل کا منصوبہ  ڈاکٹر عبدالوحید کے مطابق اب اس وقت بمشکل 40 سے 46 ایکڑ زمین پر چائے موجود ہے۔جبکہ 120ایکڑ چائے پرائیوٹ طور پر یونی لیور برادرز کا ادارہ کاشت کر رہا ہے۔ حکومت نے ہماری تجویز پر ابتدائی طور پر سابق وزیر اعظم کے پودے لگانے کے پروگرام کے تحت اس منصوبے کو توسیع دینے کا فیصلہ کیا تھا۔  ان کا کہنا تھا کہ چائے کا پودہ چونکہ جنگل کا درخت بھی ہے اور زمینی کٹاؤ کو روکنے کے لیے بھی موضوع ترین ہے چنانچہ موجودہ حکومت اب 25 ہزار ایکڑ فاریسٹ لینڈ پر چائے کی کاشت کرنے کا ارادہ رکھتی ہے، جس کے لیے فاریسٹ کی زمین کا انتخاب سب سے بہتر ہے کیونکہ کسانوں کی زمین پر کاشت کا تجربہ پہلے ہی ناکام ہو چکا ہے۔  محمد اختر نعیم اور ڈاکٹر خورشید خان اس بات کے حامی ہیں کہ دوبارہ ایک توسیعی منصوبہ شروع کیا جانا چاہیے جس کے لیے ٹی بورڈ قائم کرنے کے علاوہ مناسب قانون سازی ہونی چاہیے۔  ڈاکٹر خورشید خان کے مطابق چین اور دنیا کے کئی ممالک پاکستان میں چائے کی کاشت کو توسیع دینے کے لیے کافی سنجیدہ ہیں اور اس میں مواقع دیکھ رہے ہیں۔ 'کچھ عرصہ قبل سی پیک کے ایک پروگرام جس میں مجھے بھی مدعو کیا گیا۔ میں شنکیاری چائے کی کاشت میں معاونت کرنے والے چائنیز گروپ کے سربراہ،گورنر خیبر پختو نخوا، اس وقت کے چیئرمین سی پیک اٹھارٹی عاصم سلیم باجوہ، بھی شامل تھے۔  اُن کا کہنا تھا کہ ’اس وقت ایک لمبی بحث ہوئی کیونکہ چائنیز کا کہنا تھا چائے کے لیے یہ ایریا انتہاہی مناسب ہے، اس کو سی پپک میں شامل کر کے اس پر کام شروع ہونا چاہے کچھ روز بعد اس پر دوسری مرتبہ پھر بات چیت ہونا تھی تاہم داسو دھماکے بعد اس پر مزید بات اب تک نہیں ہو سکی۔‘ ڈاکٹر خورشید خان کہتے ہیں کہ میں نے وزارت پلاننگ میں بھی خدمات انجام دی ہیں۔ وزارت پلاننگ نے پاکستان کی ترقی اور لازمی ضرورت کی جن اجناس کا ذکر ہے اور جن کو ترقی دی جاسکتی ہے اس میں چائے کے حوالے سے بھی مکمل منصوبہ بندی موجود ہے ’اگر احسن اقبال وہ منصوبہ بندی دیکھ لیں تو ان کو یقینی طور پر مایوسی نہیں ہو گئی۔‘ ایکٹیرہ کا موقف سرکاری اداروں کے برعکس ایکٹیرہ یونی لیور کمپنی کا ایک ڈویثرن ہے جو چائے کے شعبے میں کام کرتا ہے۔ اس ادارے کی رائے سرکاری اداروں اور مقامی لوگوں کے برعکس ہے۔  ایکٹیرہ کے مطابق باوجود کوشش کے ابھی تک وہ شنکیاری میں اچھے معیار کی چائے حاصل کرنے میں کامیاب نہیں ہو سکے ہیں۔  ایکٹیرہ کے مطابق وہ بحثیت کمپنی ہر ایک کے لیے ترقی کے مواقع پیدا کرنے چاہتے ہیں اور اس کے لیے مواقع پیدا کرتے بھی ہیں۔ ایکٹیرہ کے مطابق ’چند دہائیوں سے مقامی کاشت کاروں کے ساتھ مل کر ہمارا اشتراک عمل جاری ہے۔ جس میں اچھی کوالٹی کی چائے پیدا کرنے کی انتھک کوشش کی جا رہی ہے مگر اس کے لیے چند موسمی اور جعرافیائی شرائط لازمی ہیں۔‘ ’اس کے لیے درجہ حرارت کا 21 سے لے کر 29 ڈگری سینٹی گریڈ تک ہونا چاہیے۔ بارش کی زیادہ سے زیادہ حد 150سینٹی میٹر سے لے کر 250 سینٹی میٹر تک ہونا چاہیے جبکہ ہوا میں نمی کا تناسب 70 سے نوے فیصد ہونا چاہیے۔‘ ایکٹیرہ کے مطابق دریائے سرن کے کنارے ہزارہ ڈویثرن کے علاقے شنکیاری، جو کہ سطح سمندر سے بارہ سو میٹر کی بلندی پر واقع ہے، کا درجہ حرارت تین سے لے کر تیس ڈگری تک ہوتا ہے۔  ایکٹیرہ کے مطابق یہاں پر کم سے کم بارش ہوتی ہے۔ جن وجوہات کی بنا پر یہ علاقہ اچھی چائے کی پیدوار کے لیے مناسب نہیں ہے۔  ایکٹیرہ کے مطابق ’اگرچہ ہم اچھی چائے کی کوالٹی حاصل نہیں کر پائے۔ تاہم ہم سمجھتے ہیں کہ یہ ایک طویل سفر ہے۔ ہم چائے کے معیار کو بہتر بنانے اور طویل مدت میں اس پراڈکٹ کو قابل قبول بنانے کے لیے حکومت کے ساتھ مل کر کام کرتے رہیں گے۔‘ چائے سے متعلق اعداد و شمار چائے کے کاروبار سے منسلک ماہرین اور نیشنل ٹی ریسرچ سینٹر شنکیاری کے مطابق سالانہ ہر پاکستانی ایک کلو چائے استعمال کرتا ہے۔  پاکستان کے سرکاری اور چائے کے کاروبار سے منسلک اداروں  کے مطابق پاکستان میں 2018 کی اقوام متحدہ کے ادارہ برائے خوراک کی جاری کردہ ایک رپورٹ کے مطابق پاکستان کا شمار دنیا کے پہلے دس ممالک میں ہوتا ہے جو زیادہ چائے استمعال کرتے ہیں۔  رپورٹ کے مطابق 2007 سے لے کر 2016 تک چائے کے استعمال میں تقریباً 35 فیصد اضافہ ہوا ہے۔اس رپورٹ کے مطابق پاکستان 172,911 ٹن چائے استعمال کرتے ہیں اور 2027 تک یہ بڑھ کر 250,755 ٹن تک پہنچ سکتا ہے۔  مالی سال  2021-22 میں سرکاری بجٹ دستاویزات کے مطابق پاکستان میں تقریباً 84 ارب روپے کی چائے استعمال ہوئی ہے۔ گذشتہ سال کے مقابلے میں یہ حجم تیرہ ارب روپے زیادہ تھا۔"
37,pakistan,’پیٹ میں مردہ بچہ‘: تھر میں آپریشن کے لیے خاتون کا 319 کلو میٹر کا سفر,پاکستان کے صوبہ سندھ کے صحرائی علاقے تھر میں ایک خاتون کو مردہ بچے کا سر پیٹ میں لے کر 319 کلومیٹر کا طویل سفر کرنا پڑا، اور تقریباً 18 گھنٹے کے بعد آپریشن کے ذریعے خاتون کے پیٹ سے بچے کا سر نکالا گیا۔ 32 سالہ ملوکاں بھیل کا یہ پانچواں بچہ تھا جو دوران ڈلیوری فوت ہوا۔ ملوکاں بھیل کا تعلق تھر کے اکلیوں نامی گاؤں سے ہے، 16 جون کی شب انھیں زچگی کی تکلیف ہوئی اور اہل خانہ صبح آٹھ بجے انھیں ایک ٹیکسی  میں لے کر سندھ کے شہر چھاچھرو میں ایک مشنری ہسپتال پہنچے۔ ملوکاں کے شوہر دھرموں نے بی بی سی کو بتایا کہ ’مشنری ہسپتال پہنچنے پر ہسپتال کا عملہ ان کی بیوی کو آپریشن تھیٹر میں لے گیا اور پھر تقریباً ایک گھنٹے کے بعد عملے کی جانب سے کہا گیا کہ بڑی ڈاکٹر نہیں موجود لہذا وہ اپنی بیوی کو مٹھی ہسپتال لے جائیں کیونکہ انھیں ایک نہیں دو بچے ہیں۔‘ دھرموں کا کہنا ہے کہ وہ دوبارہ اپنی اہلیہ کو ٹیکسی میں لے کر مٹھی ہسپتال کے لیے روانہ ہوئے تو ہسپتال کے عملے نے انھیں کپڑے میں لپیٹا ہوا کچھ تھما دیا۔ انھوں نے جب دیکھا تو مردہ بچے کا صرف دھڑ تھا۔ انھوں نے ہسپتال عملے سے اس بارے میں معلوم کیا کہ یہ کیا ہے تو عملے نے انھیں جلدی مٹھی ہسپتال جانے کا کہا۔ مشنری ہسپتال کی انتظامیہ کا کیا کہنا ہے؟ مشنری ہسپتال لو اینڈ ٹرسٹ کے انچارچ انور سدھو کا کہنا ہے کہ اس مریضہ کو جمعرات کی صبح آٹھ بجے ہسپتال لایا گیا تھا اور وہ تقریباً ایک گھنٹے کے قریب یہاں زیر علاج رہیں۔ اس عرصے کے دوران ہسپتال کی نرسوں نے ان کا طبی معائنہ کیا۔ ان کا کہنا ہے کہ ’خاتون کو ہسپتال لانے سے قبل وہ بچے کی پیدائش کے لیے مقامی دائی سے ٹرائل لے کر آئے تھے۔ اسی خاتون کے پانچ بچے پہلے بھی نارمل ڈلیوری کی کوشش کے دوران فوت ہوچکے ہیں۔ ایسے مریضوں کی نارمل ڈلیوری نہیں ہوتی ہے ان کو آپریشن کی ضرورت ہوتی ہے۔‘  ان کا کہنا ہے کہ ’بچے کا دھڑ باہر تھا جبکہ گردن اندر پھنسی ہوئی تھی۔ نارمل ڈیلیوری کرنا ممکن نہیں تھا اس وقت ہمارے پاس گائناکالوجسٹ سرجن موجود نہیں تھی لہذا ہم آپریشن نہیں کر سکتے تھے اس لیے ہم نے مریضہ کے لواحقین کو کہا کہ مٹھی چلے جائیں مگر وہ بضد تھے کہ آپ کچھ کریں۔  ’جب نرسز مریضہ کو صاف کر رہی تھیں تو مردہ بچے کا دھڑ گردن سے الگ ہوگیا کیونکہ گردن پہلے ٹوٹ چکی تھی یہ زور لگانے یا دائی کی جانب سے کھینچنے کی وجہ سے ہوا تھا۔ جلد کی ایک چھوٹی جھلی موجود تھی جو صفائی کے دوران الگ ہو گئی اور جب ڈاکٹر پہنچی تو ان کے پیٹ میں موجود مردہ بچے کا سر الگ ہو چکا تھا۔‘  مشنری ہسپتال لو اینڈ ٹرسٹ کے انچارچ انور سدھو کا دعویٰ ہے کہ ’مریضہ کو ہسپتال لانے والی گاڑی راستے میں خراب ہو گئی تھی جس کے باعث  انھیں ڈیڑھ گھنٹہ راستے میں رکنا پڑا اور جب مریضہ ہسپتال پہنچیں تو وہ مٹی میں لت پت تھی۔‘ تاہم ملوکاں بھیل کی دیوارنی نے اس کی تردید کی ہے۔ دھرمو بھیل کی پہلی بیوی فوت ہو چکی ہے جبکہ دوسری بیوی کا یہ پانچواں بچہ تھا جو دوران زچگی فوت ہوا، دھرمو کسی مستقل روزگار سے وابستہ نہیں ہیں بلکہ وہ لکڑیاں کاٹ کر یا کسی گھر کا پانی بھر کے کچھ پیسے کماتے ہیں۔  دھرموں کا کہنا ہے کہ ان کے پہلے بچے چوتھے پانچویں مہینے فوت ہو گئے تھے۔ اس بار انھوں نے چیلھار ہسپتال سے ایکسرے کرایا تھا جس پر ڈاکٹر نے انھیں بتایا تھا کہ ان کی بیوی کا آپریشن ہو گا کیونکہ ماں کے پیٹ میں بچہ الٹا ہے۔ ان کے مطابق ڈاکٹر نے ڈیلیوری کی تاریخ بھی بتائی تھی۔ وہ کہتے ہیں کہ جیسے ہی ان کی اہلیہ کی طبیعت خراب ہوئی وہ اسے لے کر پہلے علاقے کی ایک دائی کے پاس لے گئے جس نے کہا کہ اس کی طبیعت ٹھیک نہیں جس کے بعد وہ اپنی بیوی کو لے کر ہسپتال آ گئے تھے۔ دھرموں کے بھتیجے ہوتھی بھیل کا کہنا ہے کہ قریبی ہسپتال تک جانے کے لیے بھی ٹیکسی دو ہزار سے پچیس سو کا کرایہ لیتی ہے غربت کی وجہ سے وہ مقامی دائی سے ہی زچگیاں کرانے کو ترجیح دیتے ہیں۔  خیال رہے کہ پاکستان کا شمار ان ممالک میں ہوتا ہے جہاں نومولود بچوں کی شرح اموت زیادہ ہے، بچوں کے بارے میں عالمی ادارے یونیسف کے مطابق پاکستان میں پیدا ہونے والے ایک ہزار بچوں میں سے 65 بچے مردہ ہوتے ہیں۔ تھر کا علاقہ ان خطوں میں شامل ہیں جہاں دیگر علاقوں کے مقابلے میں یہ شرح زیادہ ہے۔ ضلعی ہسپتال میں علاج ممکن نہیں ملوکاں کو ایک بار پھر گاڑی میں سوار کر کے چھاچھروسے 74 کلومیٹر دور واقع ضلعی ہسپتال مٹھی منتقل کیا گیا، جہاں وہ تقریباً ساڑھے دس بجے پہنچیں۔  مریضہ کے ایک رشتہ دار ہوتھی بھیل کے مطابق وہاں ان کے ٹیسٹ وغیرہ کیے گئے اور پھر وہاں کے عملے نے ان سے کہا گیا کہ اس کیس کو سنبھالنا ان کے بس کی بات نہیں، مریضہ کو حیدرآباد لے جائیں جس کے بعد وہ وہاں سے حیدرآباد کے لیے روانہ ہوئے اور ایمبولینس کو 24 ہزار روپے دینا پڑے۔ ملوکاں بھیل کے ساتھ موجود دیورانی ڈھیلی کا کہنا ہے کہ ’مٹھی ہسپتال والوں نے کہا کہ یہ بڑا مسئلہ ہے اس کو حیدرآباد لے جاؤ بڑا آپریشن ہو سکتا ہے اور خون کی بھی ضرورت ہو گی۔‘  محکمہ صحت سندھ کے ڈائریکٹر جنرل ڈاکٹر جمن کا دعویٰ ہے کہ ’مٹھی کا ضلعی ہسپتال پاکستان کے بہترین ہسپتالوں میں سے ایک ہے، اس معاملے پر انکوائری کا کہا گیا ہے اور اب یہ انکوائری میں پتا چلے گا کہ مریضہ کو حیدرآباد کیوں ریفر کیا گیا ہے۔‘ یہ بھی پڑھیے ’دوران حمل ذیابیطس کنٹرول میں نہ رہنے سے بچے کی موت بھی ہو سکتی ہے‘ بچوں میں وقفہ: ’ایسا محسوس ہوتا ہے کہ میں اندر سے ختم ہو گئی ہوں‘ ’میری نند بچہ پیدا کر کے آئی تو سسرال والوں نے بریانی پکانے کا کہا‘ ’آگاہ والدین‘ پروگرام جو حمل سے لے کر بچے کے سکول جانے تک تعلیم فراہم کرتا ہے خون کی عدم دستیابی ملوکاں کی اگلی منزل حیدرآباد تھی، مٹھی سے 220 کلومیٹر دور واقع لیاقت یونیورسٹی ہسپتال حیدرآباد کے لیے انھیں ایمبولینس میں روانہ کیا گیا جہاں وہ رات کو پہنچے، شعبہ گائنی کی انچارج ڈاکٹر راحیل سکندر کے مطابق ملوکاں دھرموں سوا نو بجے رات کو لائی گئیں اور ہوش و حواس میں تھی۔  ’مریضہ کا بلڈ گروپ اے نگیٹو ہے اس کا انتظام کرنے میں وقت لگا پھر ایک دوسری ایمرجنسی آگئی اس طرح خون کا انتظام ہوتے ہوتے رات کے دو بج گئے۔‘  ہوتھی بھیل کراچی میں محنت مزدوری کرتے ہیں۔ انھوں نے بتایا کہ ان کے چچا دھرموں نے ان سے رابطہ کیا اور بتایا کہ خون کی ضرورت ہے جس کے بعد وہ کراچی سے پانچ افراد سمیت حیدرآباد کے لیے روانہ ہوئے۔  تقریبا 18 گھنٹے کے بعد آپریشن ملوکاں بھیل کا تقریباً 18 سے 20 گھنٹے کے بعد آپریشن کیا گیا، جس دوران تین ہسپتال تبدیل ہوچکے تھے اور کلینڈر میں تاریخ بھی بدل چکی تھی، ڈاکٹر سکندر راحیل کے مطابق مزید کچھ کرنے کے بجائے انھوں نے آپریشن کا فیصلہ کیا، بچہ دانی (یوٹرس) متاثرہ تھی اگر اس کو چھوڑ دیا جاتا تو زیادہ متاثر ہو سکتی تھی۔  ان کا کہنا تھا کہ ’اگر مردہ بچے کو الگ نہیں کیا جاتا تو ان کی بچہ دانی پر دباؤ پڑ رہا ہوتا اور یہ جان لیوا بھی ہوسکتا تھا۔ جب سر اندر چلا گیا تو درد کم ہو گیا، ایسے کیسز کبھی کبھار سامنے آتے ہیں ہیں لیکن یہ ہماری میڈیکل کی کتابوں میں موجود ہیں جس کو ڈسٹریکٹو آپریشن کہا جاتا ہے جب یہ امید ختم ہو جاتی ہے کہ بچہ چلا گیا ہے تو اب ماں کو بچانا ہے۔‘  حکومت سندھ کی تحقیقات سندھ کے محکمہ صحت نے دوران علاج بچے کی گردن اور دھڑ الگ ہونے کی تحقیقات کا حکم جاری کیا ہے یہ کمیٹی اس بات کا بھی تعین کرے گی کہ مٹھی یا چھاچھروں کے ہسپتالوں میں گائناکالوجسٹ کیوں دستیاب نہیں تھیں۔ سندھ کے صحرائی ضلعے تھر میں گذشتہ ایک دہائی سے نومولود بچوں کی ہلاکتوں، ہسپتالوں میں ڈاکٹروں کی عدم دستیابی کی خبریں میڈیا میں زیر گردش ہیں جبکہ متعدد بار معاملہ سپریم کورٹ اور ہائی کورٹ سے لے کر اسمبلی کے ایوانوں میں بھی زیر بحث آچکا ہے۔  حالیہ واقعے میں سرکاری ہسپتالوں میں سہولیات کے فقدان اور ڈاکٹروں کی عدم دستیابی کے سوالات نے دوبارہ جنم لیا ہے۔ ڈائریکٹر جنرل صحت ڈاکٹر جمن نے بتایا کہ تحقیقات کا آغاز ہو چکا ہے جس میں مشنری ہسپتال کے عملے کے بیانات ریکارڈ ہو چکے ہیں۔ 
38,sport,’بچے کے لیے جتنا بھی کر لوں خود کو کوستی ہوں کہ میں ایک بُری ماں ہوں‘,’کچھ ہفتے پہلے مجھے ایک ٹریننگ کے لیے دوسرے شہر جا کر کچھ دن رہنا پڑا۔ کام سے فارغ ہو کر جب میں رات کو  اپنے بیٹے کو ویڈیو کال کرتی تو اسے روتا دیکھ کر میں بھی رو پڑتی اور رات بھر یہی سوچتی رہتی کہ میں اچھی ماں نہیں ہوں۔۔۔ میں اپنے بچے کو نظرانداز کر رہی ہوں۔۔۔۔ اس پر ظلم کر رہی ہوں مگر پھر سوچتی کہ کماؤں گی نہیں تو کھاؤں گی کہاں سے؟‘ یہ واقعہ مجھے ایک دوست کرن نے سُنایا جو ایک ملٹی نیشنل کمپنی میں کانٹینٹ کریٹر ہیں اور ایک دو سالہ بچے کی ماں بھی ہیں۔  ان کی نوکری ذرا مشقت طلب ہے اور کام کی جگہ پر بچوں کے لیے کوئی ڈے کئیر و دیگر سہولیات بھی میسر نہیں۔ ٹریننگ والے مقام پر یہ جانتے ہوئے بھی وہ ایک بچے کی ماں ہیں اور انھیں دوسرے شہر سے آ کر کئی دن تک رہنا ہو گا، کوئی سہولت نہیں دی گئی لہذا انھیں اپنا بیٹا گھر چھوڑ کر جانا پڑا۔ اکثر اوقات جب کرن کے دفتر والے کام کا بوجھ بڑھا دیں یا رات گئے تک مزید کانٹیٹ کی فرمائشیں کریں تو وہ اتنی چڑچڑی ہو جاتی ہیں کہ سارا غصہ بچے پر نکلتا ہے۔۔۔۔ وہ بتاتی ہیں کہ ’بعد میں تکلیف تو ہوتی ہے مگر آپ بے بس محسوس کرتے ہیں۔ چاہے کیریئر میں جتنی مرضی کامیابیاں سمیٹ لیں آپ ایک ہارے ہوئے شخص کی طرح محسوس کرتے ہیں اور خود کو کوستے ہیں کہ میں ایک بُری ماں ہوں۔‘ کرن اکیلی ماں نہیں جو ایسے ’موم گِلٹ‘ یا بطور ماں ایک احساسِ جرم کا شکار رہتی ہیں۔ دنیا میں بچہ چھوڑ کر نوکری یا کسی اور کام سے جانے والی اکثر ماؤں کو ایسے ہی احساسات سے روزانہ لڑنا پڑتا ہے اور وہ یہ سوچنے پر مجبور ہو جاتی ہیں کہ ’میں کیسی ماں ہوں؟‘ ثانیہ مرزا ٹینس کی ایک نامور کھلاڑی ہیں جن کے اعزازات کی فہرست خاصی طویل ہے۔ اس کے ساتھ ساتھ وہ ایک تقریباً ساڑھے تین سالہ بچے کی ماں بھی ہیں جو اکثر موم گلٹ یعنی ایسے ہی احساسِ جرم کا شکار ہوتی ہیں۔ ثانیہ آج کل انگلینڈ میں کھیل رہی ہیں اور اس دوران وہ انڈیا میں موجود اپنے بیٹے اذہان کی نرسری گریجویشن کی تقریب میں شرکت نہیں کر پائیں۔  انھوں نے اپنے انسٹا گرام سٹویریز پر اپنے احساسات شئیر کرتے ہوئے لکھا کہ ’میں وہاں موجود نہیں تھی اور یہ ایک خوفناک احساس تھا۔ بدقسمتی سے ہم ایک ہی وقت میں دو جگہوں پر نہیں ہو سکتے۔‘ وہ لکھتی ہیں کہ واقعی ماؤں کو احساسِ جرم ہوتا ہے اور یہ احساس کبھی ختم نہیں ہوتا۔ تاہم ساتھ ہی انھوں نے یہ بھی کہا کہ اس احساس کی پہچان کرنا اور خود کو معاف کرنا ضروری ہے کیونکہ چاہے ہم کچھ بھی کر لیں ایک ماں کی حیثیت سے ہمیں یہی لگتا ہے کہ ہماری محنت ناکافی ہے۔  ،تصویر کا ذریعہFacebook\Shoaib Malik،تصویر کا کیپشنثانیہ کے شوہر اور سابق پاکستانی کرکٹر شعیب ملک اذہان کی گریجویشن پر موجود تھے ثانیہ کہتی ہیں کہ میں بہت خوش قسمت ہوں کہ میرے پاس ایک فیملی اور سپورٹ سسٹم موجود ہے جو مجھے میرے خوابوں کے تعاقب میں کہیں بھی آنے جانے کی آزادی دیتا ہے۔  مائیں ’موم گلٹ‘ یا احساسِ جرم کیوں محسوس کرتی ہیں؟  ماہا احمد برٹش امریکن ٹوبیکو میں ہیومن ریسورس ٹیم کی بزنس لیڈ ہونے کے ساتھ ساتھ 11 مہینے کے بیٹے کی ماں بھی ہیں۔  ایک دو مرتبہ جب انھیں ڈاکٹر کو چیک اپ کروانے یا کسی اور کام کے باعث بیٹے کو گھر چھوڑ کر جانا پڑا اور اگر پیچھے سے اس نے کوئی ایسی چیز کھا لی جو اسے نہیں کھانی چاہیے تھی، اور اس کے بعد وہ بیمار پڑ گیا یا اسے کوئی چوٹ لگ گئی تو ماہا کو شاید احساسِ جرم ہوا کہ ’اگر میں گھر پر رہتی تو ایسا نہ ہوتا۔۔۔۔۔‘  وہ کہتی ہیں کہ ’ماں چاہے بچے کے لیے جتنا بھی کر لے اسے ناکافی سمجھتی ہے۔ اگر سب کچھ صحیح بھی رہے بچے کو کچھ بھی نہ ہو، چاہے اس دیکھ بھال میں وہ اپنی ذات کو بھول بھی جائے، پھر بھی اسے یہی لگتا ہے کہ وہ ’اچھی ماں‘ نہیں ہے۔‘  یہ بھی پڑھیے ’حمل کے دوران سنی سنائی باتوں پر ہرگز نہ جائیں‘ 'میرے درد کو سب لوگ تماشے کا نام دیتے تھے' ’ابرار الحق کیسے فرض کر سکتے ہیں کہ آج کی مائیں دین پر توجہ نہیں دیتیں؟‘ بچے کی پیدائش پر پہلے انھوں نے کام سے چھ مہینے کی چھٹی لی۔ پھر انھیں لگا کہ ابھی بچہ بہت چھوٹا ہے اور ماہا نے چند مہینے مزید چھٹی لے لی اور اس دوران بغیر تنخواہ کے بھی چھٹی لی۔ وہ کہتی ہیں کہ کچھ ماؤں کے نزدیک 11 مہینے شاید کافی نہیں لیکن میرا خیال ہے اب میں کام پر واپس جا سکتی ہوں لیکن اس سے پہلے انھیں بچے کی مناسب دیکھ بھال کا انتظام کرنا ضروری تھا تاکہ وہ ’شدید احساسںِ جرم کا شکار‘ نہ ہوں۔ وہ کہتی ہیں کہ اسلام آباد میں چائلڈ کیئر سسٹم اول تو کچھ خاص بہتر نہیں اور اوپر سے فیس بہت زیادہ ہے۔ وہ خود کو خوش قسمت سمجھتی ہیں کہ ان کی کمپنی یہ خرچہ برداشت کرتی ہے مگر پاکستان میں کام کرنے والی ماؤں کی اکثریت کو یہ سہولت میسر نہیں۔  ماہا نے اسلام آباد میں کئی ڈے کیئر سینٹرز کا دورہ کیا مگر انھیں یہی محسوس ہوا کہ وہاں بچے کو کوئی خاص دیکھ بھال نہیں ملے گی لہذا انھوں نے اپنے والدین کو بلانے کے ساتھ ساتھ ایک آیا رکھنے کا فیصلہ کیا ہے۔ مگر اتنی سپورٹ سسٹم کے باوجود بھی وہ بچہ چھوڑ کر کام پر جاتے ہوئے ’موم گلٹ‘ کا شکار کیوں ہیں؟  ماہا بتاتی ہیں کہ انھوں نے پچھلے 11 مہینوں سے ’اپنی ذات مکمل طور پر بچے کے لیے وقف‘ کر رکھی ہے اور ایک ماں کے طور پر وہ سمجھتی ہیں کہ ماں ہی وہ شخصیت ہے جسے بچہ کسی بھی ضرورت کے لیے سب سے پہلے ڈھونڈتا ہے۔  ’اگر بچہ ڈر رہا ہے تو صرف ماں کو ہی ڈھونڈتا ہے کیونکہ اتنے چھوٹے ہونے کے باوجود بھی وہ یہ محسوس کرتے ہیں کہ وہ صرف ماں پر ہی بھروسہ کر سکتے ہیں اور ماں کے پاس ہی خود کو محفوظ سمجھتے ہیں۔‘  ماہا کہتی ہیں کہ کوئی بھی دوسرا شخص ماں کا متبادل نہیں ہو سکتا۔  باپ ’گلٹی‘ کیوں نہیں محسوس کرتے؟ ہم نے اس آرٹیکل کے لیے جن خواتین سے بات کی ان کا ماننا ہے کہ یا تو ان کے شوہروں کو ان جیسا احساسِ جرم (گلٹ) محسوس نہیں ہوتا یا شاید نظر نہیں آتا۔ ماہا احمد کے خیال میں شاید اس کی وجہ یہ ہے کہ ان کی پرورش ایسی کی گئی ہے کہ ہمارے معاشرے کے مرد سمجھتے ہیں کہ ’اگر بچے کے ساتھ زیادہ وقت نہیں بھی گزارا کوئی بات نہیں۔‘ ،تصویر کا ذریعہFacebook\sania.mirza ماہا کہتی ہیں کہ یقیناً آج کل کے مرد اپنے سے پچھلی نسل کے مردوں سے مختلف ہیں مگر ’ان کی پرورش تو اسی نسل نے کی ہے جن کا ماننا تھا کہ بچے کا خیال رکھنا ماں کی ذمہ داری ہے‘ اور آج کل کے باپ گلٹی تو شاید محسوس کرتے ہوں مگر اس حد تک نہیں جتنا مائیں کرتی ہیں۔  ’اور ماں چاہے بچے کے لیے جتنا بھی کر لے اسے ناکافی سمجھتی ہے اور اسے یہی لگتا ہے کہ وہ ’اچھی ماں‘ نہیں ہے۔‘ ماہا کا ماننا ہے کہ ہمارے معاشرے میں ماؤں کے لیے ایسی سپورٹ موجود نہیں کہ وہ اپنے جذبات اور احساسات شیئر کر سکیں اور ان کے پاس مام گلٹ، سوسائٹل گلٹ، ہر طرح کا گلٹ بس جمع ہوتا رہتا ہے۔ ماہا کو  اب نوکری پر واپس جانا ہے  مگر ان کے لیے سب سے بڑا چیلنج یہ ہو گا کہ نوکری کے دوران اپنے بچے میں آنے والی تبدیلیاں اور پھر سکول داخل ہونے کے بعد اس کی تعلیمی زندگی کے اہم مواقع پر وہ موجود نہیں ہوں گی۔ تو کیا وہ نوکری چھوڑنے کے بارے میں بھی سوچتی ہیں؟  نوکری چھوڑنا ان کے لیے ممکن نہیں ہے کیونکہ آج کل کے معاشی حالات میں صرف ایک بندے کی تنخواہ میں گزارہ نہیں ہو سکتا۔  انھیں معلوم ہے کہ شاید ان کا کیریئر پہلے جیسا نہیں رہے گا، شاید انھیں وہ رول نہیں مل پائے گا جس کی انھیں خواہش ہے، اُن کی گروتھ بھی شاید پہلے جیسی رفتار سے نہیں ہو گی، مگر وہ ان سب قربانیوں کے لیے تیار ہیں اور جو چیز ماہا کو حوصلہ دیتی ہے وہ ان کی دوست کی کہی ہوئی بات ہے کہ ’مائیں جتنی قربانیاں دیتی ہیں وہ بچوں کا مستقبل بہتر بنانے کے لیے ہی تو دیتی ہیں۔‘
39,pakistan,میرے والد سے کہا جائے کہ میری شادی کرائیں، بیٹے کی پولیس کو درخواست,جوان بیٹے کی شادی کرانا میرا فرض ہے اور میں اس سے آگاہ ہوں لیکن اگر بیٹا نا فرمان ہو، غیر ذمہ دار ہو تو کوئی اپنی بیٹی میرے بیٹے کو کیوں دے گا کیسے میں کسی کی بیٹی کو مشکل میں ڈال دوں؟ یہ مؤقف ہے ایک والد معین گل کا جسے گذشتہ روز پولیس نے وضاحت کے لیے طلب کیا تھا۔ آپ یقیناً سوال کریں گے کہ اس میں پولیس کا کیا کام وہ کیوں کسی والد کو طلب کر سکتی ہے، تو اس کا جواب یہ ہے کہ ایک بیٹے نے پولیس کو درخواست دی ہے کہ میرا والد میری شادی نہیں کرانا چاہتا۔  یہ کہانی ہے خیبر پختونخوا کے ضلع ہنگو کا جہاں 28 برس کے نوجوان نے ضلعی پولیس افسر کو درخواست دی ہے کہ اس کی شادی کرائی جائے۔ میں گناہ سے بچنا چاہتا ہوں؟ یہ درخواست محمود اللہ ولد معین گل نے پولیس افسر کو دی ہے جس میں یہ مؤقف اختیار کیا گیا ہے کہ اس کی عمر 28 سال ہے اور یہ کہ وہ ٹیوب ویل آپریٹر ہے۔ اس نے گھر میں شادی کے لیے والدین کو کہا ہے لیکن اس کی شنوائی نہیں ہو رہی ہے۔  اس درخواست میں مزید کہا گیا ہے کہ اس عمر میں وہ گناہ سے بچنا چاہتا ہیں۔  درخواست میں محمود اللہ نے مؤقف اختیار کیا ہے کہ وہ اس بے حیائی کے دور میں گناہ سے بچ رہا ہے لیکن کب تک اور دوسری جانب اس کے والدین کو اس کی فکر نہیں ہے اور اس کے مطالبے پر بھی کوئی کوشش نہیں کی جا رہی۔ اس درخواست میں ضلعی پولیس افسر سے کہا گیا ہے کہ میرے والد سخت مزاج ہیں اور میری بارہا کوششوں کے باوجود میری شادی نہیں کرائی جا رہی اس لیے میرے والد سے کہا جائے کہ میری شادی کرائے۔  اس بارے میں محمود اللہ سے رابطے کی کوشش کی گئی لیکن درخواست میں موجود فون نمبر مسلسل بند آ رہا تھا جس وجہ سے ان سے رابطہ نہیں ہو سکا۔ محمود اللہ کے والد سے رابطہ ہوا ہے ان کا مؤقف تھوڑی دیر بعد بیان کیا جائے گا اس سے پہلے جانتے ہیں کہ پولیس نے کیا کوششیں کی ہیں۔  پولیس کیسے شادی کرائے گی؟  ضلعی پولیس افسر ہنگو نے درخواست ڈپٹی سپرنٹنڈنٹ پولیس آصف خان کو بھیج دی تاکہ اس پر کارروائی کی جا سکے۔ اس بارے میں آصف خان سے رابطہ کیا تو ان کا کہنا تھا کہ انھوں نے محمود اللہ اور ان کے والد معین گل کو اپنے دفتر میں بلایا تھا اور ان سے تفصیلی بات ہوئی ہے۔  ڈی ایس پی آصف خان نے بتایا کہ ان کے والد نے تمام شواہد اور ثبوتوں کے ساتھ بتایا کہ محموداللہ نافرمان ہے اور غیر ذمہ داری کا مظاہرہ کرتا ہے جس وجہ سے اس کی شادی ابھی تک نہیں کرائی جا سکی۔  انھوں نے بتایا کہ معین گل نے کہا ہے کہ اگر محمود اللہ ذمہ داری کا مظاہرہ کرے تو وہ ایک ماہ کے اندر اس کے شادی کرانے کو تیار ہیں۔ مجھ پر فرض ہے کہ بیٹے کی شادی کراؤں لیکن؟ اس بارے میں معین گل سے رابطہ ہوا تو ان کا کہنا تھا کہ بات اتنی سیدھی نہیں ہے میرا بیٹا ہے اور مجھے معلوم ہے۔ معین گل نے پہلے اپنے بارے میں بتاتے ہوئے کہا کہ ان کی عمر کوئی 68 سال ہے اور انھوں نے 37 سال ابو ظہبی میں مزدوری کی ہے جو کچھ کمایا ہے اپنے بچوں کے لیے بھیجتا رہا ہوں۔  میرے تین بیٹے ہیں، محمود اللہ سب سے چھوٹا ہے، بڑی دونوں بیٹیوں کی شادیاں ہو چکی ہیں ایک کے سات بچے ہیں اور دوسری کے پانچ بچے ہیں۔  معین گل نے بتایا کہ محمود اللہ نے مختلف طریقوں سے پریشانیاں پیدا کی ہیں کبھی دوستوں کے ساتھ مل کر مجھ سے رقم لے لیتا ہے اور پھر خرچ کر دیتا ہے۔  یہ بھی پڑھیے مثالی ساتھی ڈھونڈنا اتنا مشکل کیوں ہے؟  بڑی عمر کی لڑکی سے شادی! ’یہ شادی تو ٹوٹ جائے گی‘ بڑی عمر کی عورت یا مرد سے شادی آج بھی ’قابل اعتراض‘ کیوں ہے؟ انھوں نے پولیس کو بتایا تھا کہ ایک مرتبہ اپنے دوستوں کے ساتھ مل کر اغوا کا ڈرامہ کیا تھا اور ایک مرتبہ گرفتار بھی ہوگیا تھا۔ اس کے علاوہ بھی ایسے مسائل پیدا کیے جس سے میرے لیے مشکلات پیدا ہو گئی تھیں۔  انھوں نے بتایا کہ انھں نے اپنی زمین ٹیوب ویل کے لیے دی ہے جہاں ایک سرکاری ملازمت میں انھوں نے محمود اللہ کو تعینات کرایا ہے اب وہ تنخواہ لے رہا ہے لیکن والدین کو کچھ نہیں دیتا۔  ان کا کہنا تھا کہ ایسے حالات میں وہ کیسے کسی کی بیٹی کا ہاتھ اپنے بیٹے کے لیے مانگ سکتے ہیں اور کون والدین ہوں جو اپنی بیٹی کا ہاتھ دیں۔ انھوں نے کہا کہ میں نے بیٹے سے کہا ہے کہ وہ سدھر جائے، ذمہ داری کا مظاہرہ کرے تو میں کسی کی منت کرکے اس کی شادی کرادوں گا۔  انھوں نے مذید کہا کہ بچوں کی شادی والدین پر فرض ہے اور مجھے اس کا احساس ہے   ڈی ایس پی آصف خان کے مطابق محمود اللہ نے اب سُدھرنے کا وعدہ کیا ہے اور اگر محمود اللہ ذمہ داری کا مظاہرہ کرتا ہے تو ان کے والد بیٹے کی شادی کے لیے کوششیں ضرور کریں گے۔ 
40,pakistan,راولپنڈی سے بلوچ طالبعلم لاپتہ،’تعلیم یافتہ بلوچوں سے خطرہ کیوں؟,پاکستان کے صوبے بلوچستان کے پسماندہ علاقے تُربت سے تعلق رکھنے والے فیروز بلوچ کے بارے میں ان کے کزن تفصیل بتا رہے تھے کہ وہ ایسا ٹیچر بننا چاہتے تھے جیسے 'پاکستان کے بڑے شہروں کی بڑی یونیورسٹیز' میں ہوتے ہیں۔ مگر فیروز کا یہ خواب فی الحال مشکل لگ رہا ہے کیونکہ ایک بڑے شہر کی بڑی یونیورسٹی سے وہ خود ہی گُمشدہ ہیں۔ گذشتہ چند ماہ میں جہاں بلوچستان میں امن و امان کی صورتحال ابتر ہوئی، ملک کے مختلف علاقوں میں زیرِتعلیم بلوچ طلبا کی جانب سے احتجاج کا سلسلہ بھی بڑھ گیا ہے۔  اس احتجاج کی دو وجوہات ہیں۔ ایک تو مبینہ جبری گمشدگیاں جن کا دائرہ یونیورسٹیز میں تعلیم حاصل کرنے والا طلبا تک پہنچ گیا ہے اور دوسرا ان طلبا کا یہ الزام ہے کہ بلوچستان سے تعلق کی بنیاد پر ان کی 'پروفائلنگ' کی جاتی ہے یا ان سے پوچھ گچھ کی جاتی ہے۔  حال ہی میں لاپتہ ہونے والے طالب علم 17 برس کے فیروز بلوچ ہیں۔ ان کی مبینہ جبری گمشدگی اور عدم بازیابی کے خلاف راولپنڈی میں بلوچ طلبا نے بلوچ سٹوڈنٹس کونسل کے زیرانتظام ایک احتجاجی کیمپ لگایا ہوا ہے۔  ان طلبا نے اتوار کے روز بھی احتجاجی مظاہرہ کیا اور ریاستی اداروں کی طرف سے تعاون نہ کرنے کی شکایت کی۔   فیروز بلوچ کون ہیں؟  17 برس کے فیروز بلوچ راولپنڈی کی پیر مہر علی شاہ ایرڈ ایگریکلچر یونیورسٹی میں بی ایڈ کے دوسرے سمسٹر کے طالب علم ہیں۔  ان کا تعلق بلوچستان کے علاقے تُربت سے ہے اور ان کے والد ایک سرکاری ملازم ہیں۔ ان کے ساتھیوں کے مطابق وہ راولپنڈی آنے سے پہلے ایک گیراج میں مزدوری کرتے تھے۔  احتجاج میں شریک ان کے کزن جو خود بھی یہاں طالب علم رہے ہیں اور اپنا نام نہیں بتانا چاہتے، کہتے ہیں کہ فیروز پڑھائی میں کمزور تھے اس لیے روزانہ رات نو بجے تک لائبریری میں بیٹھتے تھے۔ گیارہ مئی کو وہ ہاسٹل سے لائبریری کی جانب گئے جو یونیورسٹی میں ہی موجود ہے۔ مگر رات نوبجے کے بعد بھی وہ واپس نہ آئے۔  اس دوران ان کے ساتھیوں نے فون پر رابطے کیے مگر ان کا نمبر بھی بند ملا۔  فیروز بلوچ کے کزن کہتے ہیں کہ اگلے روز صبح گھر والوں سے رابطہ ہوا اور انھوں نے بھی یہی کہا کہ فیروز نے انھیں کوئی کال یا میسج نہیں بھیجا۔ 'اب ہمیں محسوس ہوا کہ شاید وہ بھی جبری طور پر لاپتہ کیے گئے ہیں۔ اس لیے ہم پولیس سٹیشن پہنچے مگر رات کے دس بجے تک ہماری بات نہیں سنی گئی۔  پولیس یہ ماننے کو تیار ہی نہیں تھی کہ فیروز بلوچ لاپتہ ہوئے ہیں۔ آخر کار اگلی صبح ہماری درخواست درج کی گئی'۔  فیروز بلوچ کے کزن نے ان کے بارے میں بتایا کہ وہ ایک بےضرر انسان تھے جو سوشل میڈیا بھی زیادہ استعمال نہیں کرتے تھے۔ 'فیروز کا صرف فیس بک اکاؤنٹ تھا جہاں وہ زیادہ پوسٹ نہیں کرتے تھے بس تین چار اپنی تصویریں لگائی ہوئی تھیں۔  ان کا نہ تو کوئی ٹوئٹر اکاؤنٹ تھا نہ ہی کسی اور سوشل میڈیا پلیٹ فارم پر سرگرم تھے۔  وہ اتنے سست اور خود میں مگن رہنے والے تھے کہ میں ان کا کزن ہوں مگر مجھ سے بھی کبھی کبھار بات کرتے۔ ان کے تین چار دوست تھے اور وہ زیادہ وقت اپنے کمرے میں گزارتے تھے۔ ایک بچہ جو ہاسٹل کے دوسرے کمرے تک جانے سے بھی کتراتا ہو وہ کسی ریاست مخالف سرگرمی میں کیسے ملوث ہو سکتا ہے؟'  فیروز بلوچ کے کزن نے بتایا کہ ان کا تعلق ایک نہایت غریب گھرانے سے ہے اور فیروز تعلیم حاصل کرکے تربت میں تعلیم کا بہتر انتظام کرنا چاہتے تھے۔ فیروز بلوچ مہینے کے دس ہزار جیب خرچ لاتا تھا۔  مہینے کے آخر میں جب وہ ختم ہو جاتے تو وہ پریشان ہوتا تھا کہ اب گزارہ کیسے ہوگا۔ ان کی والدہ دستکاری کر کے انھیں کبھی کبھار پیسے بھیجتیں۔ وہ خود بھی ایک چھوٹے سے گاؤں کے پسماندہ سکول میں زیر تعلیم رہے تھے۔  اس لیے انھیں بہت احساس تھا کہ ان کے گاؤں میں کچھ بہتری آئے۔' وہ کہتے ہیں کہ اگر ان کا کزن کسی ملک مخالف سرگرمی میں ملوث بھی ہوں تو 'عدالتیں ہیں، قانون موجود ہے۔ آپ انھیں عدالت میں لے آئیں۔ آپ جو بھی سزا دیں گے وہ ہمیں منظور ہے۔ مگر یہ کیا کہ ان کا پورا خاندان آج ایک کرب میں مبتلا ہے۔ ان کی والدہ ہسپتال میں داخل ہیں۔ وہ ہر روز بار بار فون کرتی ہیں اور مجھ سے یہ پوچھتی ہیں کہ ان کا بیٹا کہاں ہے، کس حالت میں ہے۔ وہ اتنا معصوم تھا کہ کسی سے آنکھ ملا کر یا اونچی آواز میں بات تک نہیں کرتا تھا۔ اسے نجانے کس حال میں رکھا گیا ہے؟'  'ہمیں احساس دلایا جاتا ہے کہ ہم کمتر لوگ ہیں'  احتجاجی کیمپ میں شریک بلوچ طلبا کا ایک بڑا شکوہ یہ بھی ہے کہ ان کے لباس کی بنیاد پر انھیں نشانہ بنایا جاتا ہے اور تضحیک آمیز جملے کسے جاتے ہیں۔  ایرڈ ایگریکلچر یونیورسٹی کے باہر احتجاج میں شریک بلوچستان سے تعلق رکھنے والے ایک پختون طالب علم سردارزادہ اشرف نے بی بی سی سے بات کی۔  انھوں نے بتایا کہ وہ پی ایچ ڈی کے طالب علم ہیں اور احتجاج میں بلوچ طلبا سے اظہار یکجہتی کے لیے آئے ہیں۔ وہ کہتے ہیں کہ انھیں اکثر اس لیے جملہ بازی کا سامنا کرنا پڑا کہ وہ بلوچستان کا ثقافتی لباس پہن کر آئے تھے: 'جب میرا پہلا دن تھا کلاس میں تو ایک پروفیسر نے مجھے کہا، 'آپ بلوچستان سے آئے ہو' میں نے ہاں میں جواب دیا۔ پھر وہ کہنے لگے کہ یار یہ تم نے کیا جنگلیوں والی شلوار پہنی ہوئی ہے۔ اب تم یہاں شہر میں ہو، کچھ تہذیب سیکھو۔'  یہیں موجود ایک اور طالب علم نے کہا کہ یونیورسٹی کے سامنے آئی ٹی کی عمارت میں ہمیں جانے کی اجازت صرف اسی صورت میں ہے جب ہم نے پینٹ شرٹ پہنی ہو یا سادہ شلوار قمیض۔ جبکہ سردارزادہ اشرف نے یہ الزام لگایا کہ گیٹ پر موجود چوکیدار تک انھیں اور ان جیسے دیگر طالب علموں کو یہ کہتے ہیں کہ 'ہم بلوچستان والے بہت سرپھرے ہو، ہم یہ سب نکال دیں گے۔'  یہیں موجود ایک اور طالب علم سے جب پوچھا کہ اس قسم کے رویوں پر ان کے دیگر ساتھیوں کا ردعمل کیا ہوتا ہے تو انھوں نے کہا کہ اکثر طلبا ہم سے کتراتے ہیں، جس کی وجہ وہ یہ سمجھتے ہیں کہ ہمارا ساتھ دینے کی بنیاد پر انھیں نشانہ بنایا جا سکتا ہے۔  ان کے مطابق 'ہمیں ٹی وی ڈراموں اور خبروں میں ایسا دکھایا گیا ہے کہ ایک بار ایک کلاس فیلو نے مجھے کہا کہ وہ سمجھتے ہیں کہ اگر وہ بلوچستان جائیں تو وہاں سے زندہ واپس نہیں آ سکیں گے'۔  خیال رہے کہ صوبائیت اور لسانی بنیادوں پر تفریق کے واقعات وقتاً فوقتاً سامنے آتے رہتے ہیں۔ جیسا کہ خود بلوچستان میں ایسے متعدد واقعات ہوئے جب دیگر صوبوں سے تعلق رکھنے والے مزدوروں کو نشانہ بنایا گیا۔  'ہم سے بلاوجہ پوچھ گچھ کی جاتی ہے' اس مظاہرے میں موجود کم از کم چھ طلبا سے ہم نے پوچھا کہ کیا حالیہ کچھ مہینوں میں ان سے پوچھ گچھ ہوئی ہے یا ان کی کسی بھی ایجنسی کی جانب سے پروفائلنگ کی گئی تو ان سبھی کا کہنا تھا کہ ان کے ساتھ ذاتی طور پر ایسا کوئی واقعہ پیش نہیں آیا، لیکن انھوں نے یہ تصدیق کی کہ ان کے کئی ساتھی طالب علموں سے پوچھ گچھ کی گئی ہے۔  احتجاج کرتی بلوچ طالبہ حفصہ نے کہا کہ وہ اسلام آباد کی ایک نجی یونیورسٹی میں زیرتعلیم ہیں اور پنجاب کی مختلف یونیورسٹیز میں موجود ایسے طالب علموں کو جانتی ہیں جنھیں غیرضروری سوال جواب اور ہراسگی کا سامنا کرنا پڑا۔ 'اگر میں اپنی بات کروں تو میرے ساتھ ایسا (پروفائلنگ) نہیں ہوا ہے۔ لیکن دوسرے کئی طلبا کے ساتھ ہوا۔  خاص طور پر مرد طالب علموں کو نشانہ بنایا جاتا ہے۔  یہ بھی پڑھیے کراچی یونیورسٹی کے ’جبری لاپتہ‘ بلوچ طلبہ واپس گھر پہنچ گئے ’بیبگر کو جیسے گھسیٹتے ہوئے لے جایا گیا وہ منظر کبھی نہیں بھول سکتا‘ شاری بلوچ کے اہلخانہ کو اب بھی لگتا ہے ’جیسے یہ کوئی بُرا خواب ہے‘ ان کے فون لے لیے جاتے ہیں، چیک کیے جاتے ہیں، سوشل میڈیا دیکھا جاتا ہے۔ جبری طور پر لاپتہ کر دیا جاتا ہے، ایسے واقعات سے ہم سب میں خوف و ہراس پھیلتا ہے اور ہم جو تعلیم کی غرض سے یہاں آئے ہیں، تعلیم سے ہی دور ہوتے جا رہے ہیں۔'  احتجاجی کیمپ میں شریک وکیل اور انسانی حقوق کے لیے کام کرنے والے کارکن بھی شریک تھے۔ انہی میں ایک ایمان زینب مزاری ہیں جو مبینہ جبری گمشدگی کا شکار افراد کی بازیابی کے لیے سرگرم رہتی ہیں۔  بی بی سی سے بات کرتے ہوئے ایمان مزاری نے کہا کہ اب تک وہ بلوچستان سے تعلق رکھنے والے '31 طلبا کے نام سامنے لا چکے ہیں جو جبری طور پر لاپتہ کیے گئے ہیں۔'  وہ کہتی ہیں کہ فیروز بلوچ کے کیس میں ان کے ساتھ تعاون نہیں کیا جا رہا۔ ان کے مطابق 'ہم نے پولیس کو کہا ہے کہ کم از کم لیگل ٹیم کو تو آپ سی سی ٹی وی فوٹیج دکھائیں تاکہ ہم شناخت کر سکیں، مگر ہمیں نہیں دکھائی جا رہی اور کہتے ہیں کہ وہ فوٹیج میں موجود ہی نہیں ہیں۔ یعنی ریاست چاہتی ہے کہ ہم یہ مان لیں کہ یہاں لوگ ہوا میں ہی غائب ہو جاتے ہیں۔'  ادھر بلوچ طلبا کہتے ہیں کہ وہ احتجاجی کیمپ جاری رکھیں گے اور اس معاملے پر ہراسگی کی پرواہ نہیں کریں گے، جب تک کہ ان کے ساتھی طلبا کی بازیابی کے لیے ٹھوس اقدامات نہیں کر لیے جاتے۔ ان طلبا نے اپنے پوسٹرز پر یہ تحریر بھی لکھ رکھی ہے کہ  'پنجاب آپ کی مہمان نوازی کا شکریہ'۔ دوسری جانب اسلام آباد ہائی کورٹ میں کیس کی سماعت کے دوران جسٹس اطہر من اللہ نے وزارت داخلہ کو اگلی سماعت پر کیس کی تفصیل فراہم کرنے کا حکم دیا ہے۔  اس کے ساتھ یہ ہدایت بھی کی ہے کہ بلوچ طلبا کی جانب سے پروفائلنگ کی شکایات کا ازالہ کرنے کے لیے ایک کمپلین سینٹر قائم کیا جائے۔
41,pakistan,برطانیہ کو ’قتل کے مقدمے میں مطلوب‘ ملزم کی 27 سال بعد پاکستان سے گرفتاری کا دعویٰ,وفاقی تحقیقاتی ادارے (ایف آئی اے) کے حکام نے برطانیہ کو مطلوب ایک ایسے شخص کو گرفتار کر لیا ہے جو 27 برس قبل مبینہ طور پر ایک شخص کو قتل کر کے برطانیہ سے فرار ہوا تھا اور پاکستان میں رہ رہا تھا۔  ایف آئی اے کے مطابق یہ شخص برطانوی نیشنل کرائم ایجنسی (این سی اے) کو قتل کے اسی مقدمے میں گذشتہ 27 سال سے مطلوب تھا۔  ایف آئی اے کے اینٹی ہیومن ٹریفیکنگ سرکل اسلام آباد زون کے ایڈشنل ڈائریکٹر شیخ زبیر احمد نے بی بی سی کو بتایا کہ ملزم  نے مئی 1995 میں ویلز، برطانیہ میں ایک ایشین باشندے کو ’قتل کیا تھا اور قتل کرنے کے بعد برطانیہ سے فرار ہو کر پاکستان آ گیا تھا۔‘ انھوں نے کہا کہ برطانوی پولیس نے ملزم کو اس مقدمے میں اشتہاری اور مطلوب قرار دیا ہوا تھا۔ حکام کا کہنا ہے کہ ملزم نے برطانیہ سے فرار ہو کر پاکستان میں اپنی شناخت تبدیل کر لی تھی اور اب 27 سال بعد یہ گرفتاری برطانوی حکام کے تعاون سے کی گئی ہے۔  ’شناختی کارڈ پر چھوٹے بھائی کا نام ولدیت کے خانے میں‘ ایف آئی اے اہلکار کا کہنا ہے کہ ملزم کا تعلق پاکستان کے زیر انتظام کشمیر کے ضلع میرپور سے ہے۔ ملزم نے پاکستان واپس آ کر اپنی شناخت بدلی اور ’شناختی کارڈ بنوایا جس میں انھوں نے اپنا جعلی نام ضمیر علی ولد محمد اسلم لکھوایا۔‘ شیخ زبیر کے مطابق ’اس جعلی شناختی کارڈ میں ولدیت کے خانے میں جس محمد اسلم نامی شخص کا نام لکھا گیا ہے وہ ملزم کا چھوٹا بھائی ہے۔‘ انھوں نے کہا کہ اس مقدمے کی تحقیقات سے متعلق انٹرپول کے علاوہ برطانیہ کی نیشنل کرائم ایجنسی کے اہلکار بھی پاکستان حکام کے ساتھ رابطے میں تھے۔ اس مقدمے کی تفتیش کرنے والی ٹیم میں شامل ایک اہلکار کا کہنا تھا کہ ملزم بشارت پاکستان میں روپوشی کے دوران مختلف کاروبار بھی کرتا رہا جس میں تفتیشی ٹیم کے اہلکار کے بقول لوگوں کو بیرون ممالک بھیجنے کا کاروبار بھی شامل ہے۔ یہ بھی پڑھیے گوانتانامو بے کے وہ سابق قیدی جو بدنام زمانہ عقوبت خانے میں واپس جانا چاہتے ہیں شہباز تتلہ قتل کیس: سینیئر پولیس افسر کو عمر قید کی سزا عامر لیاقت کا پوسٹ مارٹم ناگزیر ہے تاکہ شکوک و شبہات دور ہوسکیں، عدالت کا تحریری حکم اوکاڑہ میں احمدی نوجوان کا قتل: ’ہم سے تو جینے کا حق ہی چھین لیا گیا‘ ایف آئی اے کے بقول ایسے ہی مقدمے کی تفتیش کے دوران جب ملزم بشارت سے پوچھ گچھ کی گئی تو انھوں نے سنہ 1995 میں برطانیہ میں کیے جانے والے قتل کا بھی اعتراف کر لیا۔ اینٹی ہومین ٹریفکنگ کے ایڈیشنل ڈائریکٹر کے بقول ملزم کے اس اعترافِ جرم سے متعلق برطانوی حکام کو آگاہ کر دیا گیا ہے۔ انھوں نے کہا کہ ملزم کو اسلام آباد کے ایڈیشنل ڈپٹی کمشنر جنرل کی عدالت میں پیش کیا گیا جنھوں نے ملزم کو جوڈیشل ریمانڈ پر جیل بھیج دیا ہے۔ شیخ زبیر احمد کا کہنا ہے کہ ملزم کو برطانوی حکام کے حوالے کرنے سے متعلق طریقہ کار پر کام شروع کردیا گیا ہے جس میں لگ بھگ دو ماہ کا وقت درکار ہو گا۔ اس مقدمے کی تفتیش کی نگرانی کرنے والے ایڈیشنل ڈائریکٹر کا کہنا تھا کہ ابتدائی تفتیش کے مطابق ملزم برطانیہ میں کپڑے کی دوکان پر کام کرتا تھا اور 27 برس قبل ان کا ایک اور پاکستانی سے کسی معاملے پر جھگڑا ہوا جس پر وہ طیش میں آ گئے اور فائرنگ کر نتیجے میں اس پاکستانی کی ہلاکت ہو گئی۔ شیخ زبیر کا کہنا تھا کہ ملزم نے بتایا کہ اس واقعہ کے بعد وہ ابتدائی طور پر فرانس بھاگ گیا تھا جہاں سے کچھ عرصے بعد وہ پاکستان آیا۔ شیخ زبیر کے مطابق ملزم کا خاندان اب بھی برطانیہ میں مقیم ہے۔ انھوں نے کہا کہ ایف آئی اے کے اہلکاروں نے اس علاقے کی ریکی بھی کی تھی جہاں پر ملزم رہائش پذیر تھا۔ انھوں نے کہا کہ برطانوی حکام کو ملزم کی گرفتاری کے بارے میں بتا دیا گیا ہے۔
42,pakistan,وہ کون سی دوائی ہے جو پرویز مشرف کو پاکستان میں نہیں مل سکتی؟,پاکستان میں یہ رائے عام ہے کہ سیاستدانوں سے لے کر جرنیل، جج اور بیوروکریٹس ملک سے باہر علاج کو ترجیح دیتے ہیں اور اکثر اس حوالے سے بحث ہوتی رہتی ہے کہ یہی حکمران اور جرنیل اپنے دورِ اقتدار میں ملک میں صحت کی سہولیات بہتر بنانے پر توجہ کیوں نہیں دیتے۔  حالیہ کچھ عرصے کے دوران پاکستان میں ٹی وی سکرینوں سے لے کر سوشل میڈیا پر سابق صدر پرویز مشرف کی وطن واپسی کی خبریں گرم ہیں۔ پرویز مشرف کو وطن واپس آنا چاہیے یا نہیں۔۔۔ اس حوالے سے پاکستانی فوج سے لے کر سیاستدانوں تک کے بیانات کے بعد ان کے خاندان کا موقف سامنے آیا ہے۔ پرویز مشرف کے خاندان کی جانب سے ٹوئٹر پر جاری بیان میں بتایا گیا ہے کہ وطن واپسی کے حوالے سے خاندان کو اہم طبی، قانونی اور حفاظتی چیلنجز پر غور کرنا ہو گا اور سابق صدر کی متعلقہ دوا کی بلا تعطل فراہمی اور علاج سے متعلق انتظامات کی بھی ضرورت ہے جو فی الحال پاکستان میں دستیاب نہیں ہیں۔ یاد رہے سابق صدر کی وطن واپسی کے حوالے سے گذشتہ ہفتے پاکستانی فوج کے ترجمان میجر جنرل بابر افتخار کا کہنا تھا کہ دبئی میں پرویز مشرف کی صحت کافی خراب ہے اور فوج کا موقف ہے کہ انھیں واپس پاکستان آ جانا چاہیے جس کے لیے خاندان سے رابطہ کیا گیا ہے۔  اس بیان کے بعد سابق وزیر اعظم اور موجودہ حکمران جماعت مسلم لیگ ن کے بانی نواز شریف (جو خود اس وقت علاج کے سلسلے میں لندن میں مقیم ہیں) نے ٹوئٹر پر بیان دیا کہ پرویز مشرف سے ان کا کوئی ذاتی عناد یا دشمنی نہیں ہے اور اگر وہ پاکستان واپس آنا چاہیں تو حکومت سہولت فراہم کرے۔  سینیٹ کے اجلاس میں بھی پرویز مشرف کی واپسی کا معاملہ زیر بحث آیا تھا اور انھیں واپس لانے کے لیے ایئر ایمبولینس تیار کرنے کی خبریں بھی سامنے آئیں تھیں۔  تاہم پرویز مشرف کے خاندان کی جانب سے جاری بیان کے بعد بظاہر ان کی واپسی کے حوالے سے ہونے والی بحث دم توڑتی نظر آتی ہے مگر اب ایک نئی بحث چھڑ گئی ہے کہ آخر یہ کون سی دوائی ہے جو پرویز مشرف کو پاکستان میں نہیں مل سکتی؟ پرویز مشرف کو کیا بیماری ہے؟ پرویز مشرف دبئی میں زیر علاج ہیں اور رواں مہینے سوشل میڈیا پر ان کی وفات کی افواہیں گردش کرنے لگیں تھیں جن کی تردید کرتے ہوئے ان کے خاندان کا کہنا تھا کہ پرویز مشرف ایک پیچیدہ بیماری امائلائڈوسس (Amyloidosis) سے متاثرہ ہیں اور ان کی صحتیابی ممکن نہیں کیونکہ اس بیماری میں اعضا ناکارہ ہو رہے ہیں۔ برطانیہ کے محکمہ صحت (این ایچ ایس) کے مطابق ’امائلائڈوسس (Amyloidosis)‘ ایک ایسی بیماری ہے جو انسانی جسم میں پروٹین کی ایک قسم ’امیلائڈ (amyloid)‘ کے بڑھنے کے سبب ہوتی ہے۔ ماہرین کے مطابق اس پروٹین کی اضافی مقدار انسانی جسم کے لیے خطرناک ہو سکتی ہے اور اعضا اپنا کام کرنا چھوڑ سکتے ہیں۔ اس بیماری کا شکار مریضوں کا علاج کیموتھراپی یا دوسرے طریقوں سے بھی کیا جا سکتا ہے۔  یہ بھی پڑھیے ’پرویز مشرف کو معاف کرنے کا حق شریف خاندان کے پاس نہیں‘ پرویز مشرف کی موت کی افواہ کیسے پھیلی اور وہ کس بیماری میں مبتلا ہیں؟ جنرل پرویز مشرف نے رفیق تارڑ کو ایوانِ صدر سے کس طرح چلتا کیا حالیہ بیان میں  پرویز مشرف کے خاندان نے بتایا ہے کہ انھیں دی جانے والی دوا ’ڈاراٹمومب (Daratumumab)‘ کی بلا تعطل فراہمی ان کے علاج کے لیے ضروری ہے۔ ہم نے یہاں یہ جاننے کی کوشش کی ہے کہ یہ دوا کون سی ہے اور پاکستان میں کیوں دستیاب نہیں ہے۔ ’ڈاراٹمومب Daratumumab‘ کیا ہے اور کس طرح استعمال کی جاتی ہے؟  ڈاراٹمومب جسے ڈرژیلکس Darzalex کے نام سے بھی فروخت کیا جاتا ہے، خون کے کینسر کی ایک قسم کے علاج کے لیے استعمال کی جاتی ہے جسے ملٹیپل مائیلوما کہا جاتا ہے۔ ڈرژیلکس کیموتھراپی نہیں ہے، یہ ایک ٹارگٹڈ مونوکلونل اینٹی باڈی ہے جو کئی طریقوں سے ایک سے زیادہ مائیلوما کے بڑھنے کو سست یا روکنے میں مدد کرتی ہے۔ ایک طریقہ کار کے مطابق ڈرژیلکس مریض کے جسم کے متعدد مائیلوما خلیوں سے خود کو جوڑ لیتی ہے۔ دراصل ڈرژیلکس ایک قسم کی پروٹین سے جڑ جاتا ہے جو کہ ایک سے زیادہ مائیلوما سیلز کی سطح پر بہت زیادہ تعداد میں موجود ہوتی ہے، اس کے علاوہ یہ دیگر قسم کے خلیات، جیسے کہ سرخ خون کے خلیوں سے بھی جڑ سکتی ہے۔ اس طرح ڈرژیلکس متعدد مائیلوما خلیات کو براہ راست مار ڈالتی ہے یا مریض کے مدافعتی نظام کو انھیں تباہ کرنے میں مدد دیتی ہے۔ چونکہ ڈرژیلکس، پروٹین کو نشانہ بناتی ہے، اسی لیے اس دوران یہ سطح پر موجود پروٹین کے ساتھ دوسرے خلیوں کو بھی متاثر کر سکتی ہے۔ یہ دوا پاکستان میں کیوں دستیاب نہیں؟ ابتدائی طور پر اس دوا کو ڈنمارک کی بائیو ٹیک کمپنی جینمیب (Genmab) نے بنانا شروع کیا مگر اب جینمیب اور جانسن اینڈ جانسن کی ذیلی کمپنی جانسن بائیو ٹیک مل کر اسے تیار کر رہی ہیں۔ اس کمپنی نے جینمیب سے اس دوائی کے عالمی سطح پر تجارتی حقوق حاصل کیے ہیں۔ ڈرگ ریگولیٹری اتھارٹی پاکستان (ڈریپ) کے ڈپٹی ڈائریکٹر اختر عباس نے بی بی سی سے بات کرتے ہوئے بتایا کہ ایسی ادوایات جو پاکستان میں رجسٹرڈ نہیں (یا ایسی ادوایات جن کے پیٹنٹ کے کوئی مسائل ہوں یا جنھیں ادوایات کی کمپنیوں نے ابھی پاکستان میں لانچ نہ کیا ہو) یا جن کی قلت ہے یا جو ایسی بیماریوں کے لیے ہیں جو دنیا میں بہت کم مریضوں میں پائی جاتی ہیں، انھیں مریض خود بھی باہر سے منگوا سکتا ہے اور ہسپتال بھی درآمد کر سکتے ہیں اور اس کام کے لیے ڈریپ بہت کم وقت کے اندر اندر این او سی فراہم کرتا ہے۔ مریض یا ان کے خاندان کی جانب سے ڈریپ کی ویب سائٹ پر این او سی کے لیے اپلائی کیے جانے کے 24 گھنٹوں کے اندر اندر اجازت نامہ جاری ہو جاتا ہے۔  اختر عباس نے بتایا کہ کچھ کیسز میں تو دفتر میں بیٹھے بیٹھے ہی انھیں این او سی مل جاتا ہے۔ نایاب بیماریاں یا ایسی بیماریاں جو دنیا میں اتنی عام نہیں، ان کے علاج میں استعمال ہونے والی ادوایات کو درآمد کرنا ڈسٹری بیوٹرز کے لیے فائدہ مند نہیں ہوتا نہیں اور اور کچھ ایسی ادوایات بھی ہیں جن کے لیے مخصوص درجہ حرارت کی ضرورت ہوتی ہے، یا جن کی مدتِ استعمال یا شیلف لائف بہت کم ہو، ان سب ادوایات کے لیے 24 گھنٹوں کے اندر اندر این او سی کی سہولت موجود ہے۔  ’پاکستان میں اس بیماری کا شکار غریب آدمی کیا کرے گا؟‘ سوشل میڈیا پر جہاں بیشتر افراد پرویز مشرف کی صحت یابی کے لیے نیک تمناؤں کا اظہار کر رہے ہیں وہیں اکثر افراد یہ سوال بھی پوچھ رہے ہیں کہ جب وہ پاکستان پر حکومت کر رہے تھے تو انھوں نے پاکستان میں غریبوں کے لیے ایسی سہولیات بنانے پر غور کیوں نہیں کیا؟ اور پاکستان میں اس بیماری کا شکار غریب آدمی کیا کرے گا؟  وہاب نے جب یہی سوال کیا تو سعد ملک نے انھیں جواب دیا کہ کیونکہ امائلائڈوسس ایک نایاب بیماری ہے اور ڈاکٹر ابھی تک اس کا علاج تلاش کرنے کے لیے تحقیق کر رہے ہیں۔
43,pakistan,وزیرستان میں ’قیامِ امن کے خواہاں‘ چار دوست نامعلوم افراد کی فائرنگ سے ہلاک,صوبہ خیبر پختونخوا کے سابقہ قبائلی علاقے شمالی وزیرستان میں امن کے قیام کے لیے کوششیں کرنے والے چار دوستوں کو نامعلوم افراد نے فائرنگ کر کے ہلاک کر دیا ہے۔ یہ واقعہ اتوار کی دوپہر اس وقت پیش آیا جب چاروں ساتھی ایک دوست کے ہاں کھانا کھانے کے بعد واپس جا رہے تھے۔ یہ چاروں دوست سیاسی حوالے سے متحرک اور ’یوتھ آف وزیرستان‘ نامی تنظیم کے سر گرم رکن تھے۔ اس پر پولیس کی تحقیقات جاری ہے تاہم اس حملے کی ذمہ داری تاحال کسی تنظیم نے قبول نہیں کی۔ واقعہ کیسے پیش آیا؟ شمالی وزیرستان کی تحصیل میر علی کے ڈپٹی سپرنٹنڈنٹ پولیس جہانزیب خان نے بی بی سی کو بتایا کہ ’چاروں ساتھی ایک کار میں سوار تھے کہ اچانک موٹر سائیکلوں پر سوار حملہ آور آئے اور گاڑی پر دونوں جانب سے فائرنگ کی۔‘ ’حملہ آور کارروائی کے بعد فرار ہونے میں کامیاب ہو گئے۔ پولیس نے حسبِ معمول علاقے کو گھیرے میں لے کر تفتیش شروع کر دی گئی ہے اور اس واقعے کے بعد چاروں افراد کی لاشیں میر علی ہسپتال لائی گئی ہیں۔‘  چاروں نوجوانوں نے دوست کے حجرے میں کھانا کھاتے ہوئے ایک تصویر بھی بنائی جو کہ سوشل میڈیا پر وائرل ہوئی ہے۔  چار یار کون تھے؟ ان دوستوں کے بارے کچھ معلومات حاصل ہو سکی ہیں جن میں بتایا گیا ہے کہ چاروں دوست علاقے میں امن کے قیام کے خواہاں تھے اور نوجوانوں کی آواز تھے۔  ان میں سنید احمد داوڑ نیشنل ڈیموکریٹک موومنٹ کے سرگرم رکن تھے۔ این ڈی ایم کے سربراہ محسن داوڑ نے بی بی سی کو بتایا کہ ’سنید احمد داوڑ لاہور یونیورسٹی میں تعلیم حاصل کر رہے تھے اور ایک پروگریسو (ترقی پسند) سوچ رکھنے والے جوان تھے۔‘ اس کے علاوہ مقامی لوگوں نے بتایا کہ ’اسداللہ محکمہ صحت میں ملازم تھے اور اس سے پہلے یوتھ آف وزیرستان کے رکن تھے۔ اس کے علاوہ الخدمت فاؤنڈیشن شمالی وزیرستان اور اسلامی جمعیت طلبا بنوں کے سابق ناظم تھے۔ ’انھوں نے انجینیئرنگ کی ڈگری حاصل کی تھی اور وزیرستان کی تعمیر اور ترقی کے لیے کوشاں تھے۔‘ وقار احمد داوڑ میر علی کے ایک مقامی سکول میں استاد تھے جبکہ عماد داوڑ ریسکیو کے محکمے کام کرتے تھے۔  محسن داوڑ نے بتایا کہ چاروں نوجوان متحرک تھے اور اپنے وطن کے لیے کچھ کرنا چاہتے تھے۔ ’پولیس کی تفتیش جاری ہے‘ اس واقعے کے خلاف علاقے میں سخت غم اور غصہ پایا جاتا ہے۔ تاحال اس قتل کی ذمہ داری کسی تنظیم نے قبول نہیں کی ہے۔  ڈی ایس پی جہانزیب خان نے بتایا کہ ’پولیس اس بارے میں تفتیش کر رہی ہے کہ اس حملے میں کون لوگ ملوث ہو سکتے ہیں۔  ان سے جب پوچھا گیا کہ ماضی میں اس علاقے میں کالعدم تنظیم تحریک طالبان پاکستان متحرک رہی ہے لیکن اب تنظیم نے جنگ بندی کا اعلان کیا ہے تو ایسے میں یہ کارروائیاں کون کر سکتا ہے تو ان کا کہنا تھا کہ ’پولیس مختلف زاویوں سے اس واقعے کو دیکھ رہی ہے اور اس میں دیگر شدت پسند تنظیموں کے ملوث ہونے کے امکانات زیادہ ہیں۔ اس حملے کی ذمہ داری تاحال کسی تنظیم نے قبول نہیں کی۔‘ شمالی وزیرستان میں ٹی ٹی پی کی جانب سے جنگ بندی کے اعلان کے باوجود تشدد کے واقعات میں مسلسل اضافہ دیکھا جا رہا ہے۔  جہاں ایک طرف ٹارگٹ کلنگ کے واقعات پیش آ رہے ہیں تو دوسری جانب سکیورٹی فورسز کی کارروائیاں بھی جاری ہیں اور حالیہ دنوں میں شدت پسند تنظیم حافظ گل بہادر گروپ کے خلاف بڑی کارروائیاں کی گئی ہیں۔ چند روز پہلے ایک کارروائی میں ایک سکیورٹی اہلکار ہلاک ہو گیا تھا جبکہ اس مہینے کی سات تاریخ کو سکیورٹی فورسز نے دو مختلف کارروائیوں میں سات شدت پسندوں کو ہلاک کر دیا تھا۔   سوشل میڈیا پر رد عمل  نیشنل ڈیموکریٹک موومنٹ نے آج پیر کے روز خیبر پختونخوا، بلوچستان، سندھ اور صوبہ پنجاب کے مختلف شہروں میں احتجاجی مظاہروں کا اعلان کیا ہے۔ جماعت کے سربراہ اور شمالی وزیرستان سے منتخب قومی اسمبلی کے رکن محسن داوڑ نے بی بی سی کو بتایا کہ ’ملک میں جنگی کاروبار جاری ہے اور یہاں لوگ لاشیں اٹھا رہے ہیں اور حکومت جرگے کر رہی ہے۔‘  انھوں نے دعوٰی کیا کہ ’ان کا گمان ہے کہ یہ علاقہ شدت پسندوں کے حوالے کیا جا رہا ہے اور اس علاقے کے حوالے سے کوئی اچھا منصوبے نہیں ہیں۔‘ انھوں نے کہا کہ ’شدت پسندوں کے ساتھ خفیہ مذاکرات کرنا بھی اسی سلسلے کی ایک کڑی ہے کیونکہ ان مذاکرات کے لیے پارلیمان میں کوئی بات نہیں کی گئی۔‘ سوشل میڈیا پر پاکستان پیپلز پارٹی کے رہنما فرحت اللہ بابر نے کہا ہے کہ ’چار تعلیم یافتہ نوجوانوں کو قتل کیا گیا ہے اور جو اپنے علاقے پر ظلم کے خلاف بھر پور آواز اٹھانے والے تھے اور ان کے قتل سے احتجاج کرنے والی آوازوں کو خاموش نہیں کیا جا سکے گا۔‘
44,pakistan,درآمدی گیس پر پاکستان کا انحصار ملکی معیشت کے لیے کتنا خطرناک ہے؟,پاکستان نے جولائی کے مہینے کے لیے درآمدی ایل این جی کی خریداری کے لیے چار ٹینڈر جاری کیے ہیں جن کا ملک میں گیس کی طلب و رسد کے درمیان بڑھتے ہوئے فرق کو ختم کرنا ہے۔ پاکستان چار طویل مدتی معاہدوں کے تحت پہلے سے ایل این جی کی درآمد کر رہا ہے تاہم ملک میں گیس کی قلت کے پیش نظر حکومت نے جولائی کے مہینے کے لیے مزید چار کارگو منگوانے کا فیصلہ کرتے ہوئے یہ ٹینڈر جاری کیے ہیں۔  پاکستان کی جانب سے ملک میں درآمدی ایل این جی گیس کی قلت کو پورا کرنے کے لیے منگوائی جا رہی ہے تاہم دوسری جانب دنیا میں ایل این جی کی قیمتوں میں بے تحاشا اضافے کی وجہ سے ایل این جی کی یہ درآمد ملک کے زرمبادلہ کے ذخائر پر بوجھ ثابت ہو رہی ہے۔  روس اور یوکرین تنازع نے ایک جانب تیل و کوئلے کی قیمتوں کو بلند ترین سطح پر پہنچا دیا ہے تو اس کا اثر گیس کی قیمتوں پر بھی پڑا جو دنیا بھر میں اس وقت بلند سطح پر موجود ہیں۔  معاشی ماہرین کے مطابق پاکستان کا درآمدی ایل این جی پر بڑھتا ہوا انحصار ملک کی انرجی سکیورٹی اور مالیاتی استحکام کے لیے خطرہ بنتا جا رہا ہے جس کا اظہار ایک عالمی ادارے انسٹیٹیوٹ فار انرجی اکنامکس اینڈ فنانشنل انیلیسز (آئی ای ای ایف اے) کی حال ہی میں شائع ہونے والی اپنی رپورٹ میں بھی کیا ہے۔ پاکستان میں درآمدی ایل این جی پر زیادہ انحصار ایسے وقت میں سامنے آ رہا ہے جب یوکرین اور روس کے درمیان تنازع کی وجہ سے گیس کی قیمتیں عالمی منڈی میں بلند ترین سطح پر موجود ہیں اور اس کا منفی اثر پاکستان جیسے ملکوں پر پڑ رہا ہے جو توانائی کی ضروریات پوری کرنے کے لیے درآمدی گیس پر انحصار کرنے پر مجبور ہیں۔ پاکستان میں ایل این جی بیرون ملک سے کچھ طویل مدتی معاہدوں کے تحت منگوائی جا رہی جو پاکستان مسلم لیگ نواز اور تحریک انصاف کے سابقہ ادوار میں کیے گئے ہیں۔  تاہم گیس کی ضرورت کو پورا کرنے کے لیے ’سپاٹ کارگو‘ یعنی ایل این جی کی موجودہ عالمی مارکیٹ میں قیمت پر منگوائے جاتے ہیں جو طویل مدتی معاہدوں کے مقابلے میں اس وقت بہت زیادہ ہے۔ پاکستان میں گیس کی پیداوار و کھپت کی موجودہ صورتحال کیا ہے؟  پاکستان میں سرکاری اعداد و شمار کے مطابق اس وقت گیس کی مقامی پیداوار 3000 سے 4000 ایم ایم سی ایف ڈی ہے جب کہ ملک میں اس کی ضرورت 6000 سے 7000 ایم ایم سی ایف ڈی ہے۔  مقامی پیداوار اور کھپت میں پیدا ہونے والے اس فرق کو درآمدی ایل این جی سے پورا کیا جاتا ہے، جس کے لیے پاکستان نے چار طویل مدتی معاہدے کیے جس میں قطر سے ایل این جی درآمد کے ساتھ دو کمپنیاں 'ای این آئی' اور 'گنور' پاکستان کو گیس فراہم کرتی ہیں۔   پاکستان میں بجلی بنانے والے پلانٹس 35 فیصد گیس استعمال کرتے ہیں ، 21 فیصد گیس کا گھریلو استعمال ہے، صعنتی شعبے میں اس کا استعمال 17 فیصد اور فرٹیلائزر کا شعبہ 16 فیصد گیس استعمال کرتا ہے۔   پاکستان نے مقامی سطح پر گیس کی ضرورت کو پورا کرنے کے لیے 2015 میں گیس درآمد کرنا شروع کی اور پہلے سال میں جتنی گیس درآمد کی گئی تھی اس میں آئندہ آنے والے برسوں میں مسلسل اضافہ دیکھا جا رہا ہے۔  پاکستان میں درآمد کی جانے والی گیس اور اس پر خرچ ہونے والے زرمبادلہ کے اگر موجودہ مالی سال کے پہلے گیارہ مہینے کے اعداد و شمار کو دیکھا جائے تو اس میں گذشتہ سال کے ان گیارہ مہینوں میں 86 فیصد سے زائد اضافہ ہو چکا ہے۔   پاکستان نے گذشتہ مالی سال جولائی سے مئی کے مہینوں میں 2.3 ارب ڈالر کی گیس درآمد کی تھی جو موجودہ مالی سال کے پہلے گیارہ مہینوں میں بڑھ کر 4.2 ارب ڈالر ہو چکی ہے۔ صرف مئی کے مہینے میں درامدی گیس کا بل 58 کروڑ 3 لاکھ ڈالر تھا جو گذشتہ مئی میں 27 کروڑ ساٹھ لاکھ ڈالر تھا۔ درآمدی گیس پر پاکستان کا انحصار کیوں بڑھ رہا ہے؟  پاکستان کے درآمدی گیس پر زیادہ انحصار کے بارے میں آئی ای ای ایف اے کی جانب سے شائع ہونے والی رپورٹ کی شریک لکھاری ہنیا اسعاد نے بی بی سی سے بات کرتے ہوئے کہا کہ 80 کی دہائی سے پاکستان کی معیشت کا انحصار گیس پر بڑھا اور وقت کے ساتھ اس میں مسلسل اضافہ ہوتا گیا۔   انھوں نے بتایا کہ گھریلو اور صنعتی استعمال کے ساتھ ساتھ بجلی پیدا کرنے کے لیے گیس استعمال کی جا رہی ہے جس کی وجہ سے کھپت بڑھ گئی تاہم پاکستان میں اس کے مقامی ذخائر میں کمی واقع ہو رہی ہے اور گیس کی کوئی نئی بڑی دریافت نہیں ہو رہی ہے جس کی وجہ یہ ہے کہ پاکستان میں ایک تو سکیورٹی کی صورتحال ہے کہ کوئی نئی سرمایہ کاری نہیں ہوئی ہے تو دوسری جانب گیس کی کھپت میں بے پناہ اضافہ ہو گیا ہے۔    روس، یوکرین تنازع اور پاکستان کو گیس درآمد میں درپیش مشکلات  پاکستان میں سردی کے موسم میں گیس کی کمی کی شکایات تو ایک معمول کی بات چلی آ ر ہی ہے تاہم موجودہ سال میں سردی اور گرمی دونوں موسموں میں پاکستان گیس کمی کا شکار ہے۔  پاکستان میں بجلی بنانے والے پلانٹس گیس پر بجلی پیدا کرتے ہیں ۔ آئی ای ای ایف اے کی رپورٹ کےمطابق دسمبر 2021 سے لے کر اب تک گیس کی کمی وجہ سے 3500 میگاواٹ بجلی پیدا نہیں کی جا سکی اور ملک میں حالیہ ہفتوں میں 10 سے 18 گھنٹوں کی لوڈ شیڈنگ معمول بن گئی۔  ہنیا اسعاد نے اس سلسلے میں بتایا کہ دنیا میں ایل این جی کے بڑے درآمدہ کنندگان چین، جاپان اور کوریا ہے جن کے پاس وسائل ہیں اور ایل این جی کی زیادہ سپلائی ان ممالک کو جاتی ہے۔ یوکرین تنازعے کی وجہ سے جب روس کی جانب سے سپلائی پر پابندی لگی تو اس نے گیس کی قیمتوں میں اضافہ کر دیا کیونکہ روس دنیا میں گیس سپلائی کرنے والے بڑے ممالک میں شامل ہے۔  کورونا وائرس کے دوران گیس کی قیمتں دس ڈالر فی ایم ایم بی ٹی یو سے بھی نیچے آ گئی تھیں تاہم کورونا وارئرس کے بعد جب دنیا بھر کی معیشتیں بحال ہوئیں تو اس کی وجہ سے طلب بڑھی اور پھر یوکرین روس تنازع کی وجہ سے گیس کی قیمتیں 35 ڈالر فی ایم ایم بی ٹی یو سے بھی بڑھ گئیں جو اس وقت بھی 25 سے 30 ڈالر کے درمیان موجود ہیں۔  ہنیا نے بتایا کہ جب قیمتیں بہت زیادہ بڑھ گئیں تو پاکستان کو طویل مدتی معاہدے کے تحت گیس سپلائی کرنے والے سپلائرز بھی ڈیفالٹ کر گئے۔ اس سال جنوری سے لے کر اب تک ان سپلائرز نے گیارہ کارگوز پر ڈیفالٹ کیا جو وہ طویل مدتی معاہدے کے تحت فراہم کرنے کے پابند تھے جس کی وجہ سے پاور پلانٹس میں بجلی کی پیداوار کم ہوئی تو دوسری جانب پنجاب میں ٹیکسٹائل کے شعبے نے گیس کمی کا سامنا کیا۔  انھوں نے کہا بھکی، بلوکی اور حویلی بہادر شاہ پلانٹس میں گیس سپلائی میں کمی کی وجہ سے بجلی کی پیداوار میں کمی واقع ہوئی۔  انھوں نے کہا پاکستان کا درآمدی گیس کا بل بڑھتا جا رہا ہے کیونکہ ہمارے درآمدی کنٹریکٹس ڈالر انڈیکس پر ہوتے ہیں اور اس گیس کی درآمد کے لیے ڈالر دینے ہوتے ہیں جبکہ دوسری جانب ملک کے زرمبادلہ کے ذخائر میں کمی واقع ہو رہی ہے جن پر تیل مصنوعات کی بڑھتی ہوئی درآمد کی وجہ سے پہلے سے دباو موجود ہے  پاکستان کے گیس درآمد کے طویل مدتی معاہدے کیا ٹھیک تھے؟  پاکستان نے 2015 میں گیس درآمد کرنا شروع کی تو اس کے لیے طویل مدتی معاہدے کیے، اُن کے تحت گیس کی درآمدی قیمت خام تیل کی برینٹ آئل قیمت کی فیصد سے طے کی جاتی ہے۔ سنہ 2015 میں نواز لیگ کے دور میں کیے جانے والے معاہدے برینٹ آئل کی اس وقت کی قیمت کے 13.3 فیصد کے حساب سے ہوئے تھے جب کہ تحریک انصاف کے دور میں یہ 10.2 فیصد کے حساب سے ہوئے تھے۔ گیس شعبے کے ماہر محمد راجپر نے طویل مدتی معاہدوں پر بات کرتے ہوئے کہا کہ دونوں حکومتوں کے دور میں طویل مدتی معاہدے ٹھیک تھے کیونکہ اس وقت کے حالات اور گیس کی قیمتوں کو دیکھا جائے تو یہ قیمت صحیح تھی اور آج پاکستان میں ان معاہدوں کے تحت گیس آ رہی ہے۔ انھوں نے کہا پاکستان ان طویل مدتی معاہدوں کا صحیح طریقے سے انتظام کر رہا ہے۔  درآمدی گیس کی نگران وزارت پٹرولیم کے ترجمان زکریا علی شاہ سے جب طویل مدتی معاہدوں کے تحت گیس درآمد کرنے کے بارے میں پوچھا گیا تو انھوں نے اس سلسلے میں بتایا کہ جب یہ طویل مدتی معاہدے کیے گئے تواس وقت کے جو گیس کی عالمی قیمت تھی، اس کے مطابق ٹھیک تھے۔   انھوں نے بتایا کہ کہ پاکستان میں توانائی کی ضرورت کو پورا کرنے کے لیے یہ طویل مدتی معاہدے بہت کارآمد ثابت ہوئے ہیں اور گذشتہ دو ادوار میں جو معاہدے کیے گئے وہ پوری ایمانداری سے ملک کی انرجی سکیورٹی کو یقینی بنانے کے لیے کیے گئے تھے۔  انھوں نے بتایا کہ ان طویل مدتی معاہدوں میں سے ایک کی مدت تو ختم ہو رہی ہے تاہم مزید طویل مدتی معاہدوں کے لیے کام ہو رہا ہے۔   شاہ نے کہا کہ پہلے والے طویل مدتی معاہدے قطر کے ساتھ ہوئے تھے اور اب پاکستان آذربائیجان اور سعودی عرب کے ساتھ بھی طویل مدتی معاہدوں کے لیے بات چیت کر رہا ہے اور اس سلسلے میں امید ہے کہ تین چار مہینوں میں پیش رفت سامنے آ جائے گی۔  درآمدی گیس پر بڑھتے انحصار کی وجہ سے ملک کی انرجی سکیورٹی اور مالیاتی استحکام پر ممکنہ منفی اثرات کے بارے میں زکریا شاہ نے بتایا کہ پاکستان کے اندر بھی گیس دریافت کے لیے کام جاری ہے اور حال ہی میں گیس کی بڑی دریافت ہوئی ہے جو گیس کی مقامی پیداوار میں کافی اضافہ کرے گی۔
45,science,کون سی گاڑیاں کم پیٹرول ’پیتی‘ ہیں اور کیا مہنگی ہائبرڈ کار بچت کے لیے بہتر متبادل؟,عالمی اور ملکی سطح پر پیٹرول کی قیمتیں بڑھنے سے نہ صرف ٹرانسپورٹ کی صنعت کو بڑا دھچکا لگا ہے بلکہ نامناسب پبلک ٹرانسپورٹ کی صورت میں ہر اس شخص کا گھر سے دفتر تک کا سفر طے کرنا مشکل ہوگیا ہے جو ناپ تول کے ساتھ اپنے بجٹ لو کر چلتا ہے۔  ایسے میں اکثر لوگوں کا سوال ہوتا ہے کہ آخر کون سی گاڑی فیول ایفیشنٹ یعنی کم پیٹرول استعمال کرتی ہے؟ صارفین کی ایک آنکھ اگر ایسی الیکٹرک گاڑیوں پر ہوتی ہے جن کی قیمتیں کہیں زیادہ ہیں تو دوسری آنکھ ان پیٹرول یا ہائبرڈ گاڑیوں پر ہوتی ہے جن کے بارے میں دعویٰ کیا جاتا ہے کہ ان کی پیٹرول کی کھپت عام گاڑیوں کے مقابلے کافی کم ہے۔  تو آئیے اس بارے میں جاننے کے لیے مارکیٹ میں موجود مختلف اقسام کی گاڑیوں کی پیٹرول کی کھپت کا جائزہ لیتے ہیں۔۔۔  فوسل فیول کار عام طور پر پیٹرول ایندھن سے چلنے والی گاڑیوں کی رینج آٹھ کلو میٹر فی لیٹر سے 18 کلو میٹر فی لیٹر یا اس سے کم زیادہ ہوسکتی ہے مگر اس کا انحصار کار کے انجن پر ہوتا ہے۔  بڑے انجن والی گاڑیوں کی رینج عموماً کم ہوتی ہے کیونکہ انھیں چلانے کے لیے زیادہ توانائی درکار ہوتی ہے۔  مثلاً اسلام آباد جیسے شہر میں 1800 سی سی کار آپ کو ایک لیٹر میں 11 یا 12 کلو میٹر سے زیادہ کا سفر بامشکل کروا سکتی ہے۔ پیٹرول کی موجودہ قیمت کو اگر دیکھا جائے تو آپ ایسی کسی کار میں ایک کلو میٹر کا سفر قریب 20 روپے میں طے کر پاتے ہیں (ابھی اس میں مینٹیننس کا خرچہ شامل نہیں)۔ دوسری طرف 660 سی سی سے لے کر 1000 سی سی کی پیٹرول کار آپ کو ایک لیٹر میں 15 سے 20 کلو میٹر فی لیٹر سفر کروا سکتی ہے۔ یعنی فی کلو میٹر 11 سے 14 روپے کا خرچ۔  یہاں یہ بتانا ضروری ہے کہ انجن کے علاوہ گاڑیوں کی رینج کے تعین میں دیگر عوامل بھی شامل ہوتے ہیں جیسے:  ہائبرڈ گاڑیاں کہا جاتا ہے کہ اگر الیکٹرک گاڑیاں روڈ ٹرانسپورٹ کو بجلی پر منتقل کرنے کی ایک کوشش ہے تو ہائبرڈ کار اس مقصد کو حاصل کرنے کے لیے پہلا قدم۔  ہائبرڈ گاڑیوں کو دو اقسام میں تقسیم کیا جاسکتا ہے: عام ہائبرڈ کار اور پلگ اِن الیکٹرک کار۔ کسی عام ہائبرڈ گاڑی میں ایک چھوٹی بیٹری لگی ہوتی ہے جس کی پاور ایک سے تین کلو واٹ آر تک ہوتی ہے۔ اس میں پیٹرول سے چلنے والا انجن اور بریکنگ سسٹم مرحلہ وار بیٹری کو چارج کرتے ہیں اور گاڑی چلنے کے دوران کمپیوٹر سسٹم توانائی انجن کے ساتھ ساتھ بیٹری کی چارجنگ کو توانائی کے متبادل ذرائع کے طور پر استعمال کرتا ہے۔ مثلاً ڈرائیو کے ابتدائی دورانیے اور زیادہ رفتار میں کار اس کے انجن سے توانائی حاصل کرتی ہے اور بیچ میں وقفے وقفے سے بیٹری کی مدد سے بھی چلتی ہے۔ اگر عام ہائبرڈ کار کی فیول ایوریج یا رینج 25 سے 30 کلو میٹر فی لیٹر ہے تو اس پر آپ کا آٹھ سے 10 روپے فی کلو میٹر کا خرچ آتا ہے۔  اس کی بیٹری چھوٹی ہونے کی وجہ سے اس کی رینج میں کوئی بہت زیادہ اضافہ نہیں ہوتا مگر پھر بھی کسی فوسل فیول کار کے مقابلے اس میں فی لیٹر پیٹرول کے بدلے اضافی تین سے نو کلو میٹر مل جاتے ہیں۔  موٹروے کے سفر میں اس کی رینج میں کمی آسکتی ہے کیونکہ زیادہ ریس دینے پر یہ کار خود بخود زیادہ توانائی کے لیے بیٹری سے انجن پر منتقل ہوجاتی ہے۔  اس مشکل کو کچھ حد تک پلگ اِن ہائبرڈ گاڑیوں میں دور کیا گیا ہے جس میں 10 سے 15 کلو واٹ آر کی بڑی بیٹری کے ساتھ ساتھ چارجنگ کی سہولت بھی موجود ہوتی ہے۔ ان گاڑیوں میں فیول ٹینک کے ساتھ چارجنگ پورٹ بھی ہوتا ہے۔ اور اسے چلانے سے پہلے بھی چارج کیا جاسکتا ہے اور چلنے کے دوران یہ خود بخود چارج ہوتی ہے۔  اگر ایک پلگ ان ہائبرڈ کار کو فُل چارج کیا جائے تو اس کی فی لیٹر پیٹرول کی رینج 30 سے 50 کلو میٹر کے درمیان ہوسکتی ہے، یعنی فی کلو میٹر آپ کا خرچ چار سے سات روپے تک آسکتا ہے، البتہ اس میں بجلی کے خرچ کو شامل نہیں کیا جاتا۔  تاہم جب پلگ اِن ہائبرڈ کار کی بیٹری کی چارجنگ پوری طرح ختم ہوجائے تو یہ کسی عام ہائبرڈ کار کی طرح چلتی ہے، یعنی ڈرائیو کے دوران انجن اور بریکنگ سسٹم کی مدد سے۔ قدرے مہنگی ہائبرڈ گاڑیوں سے پیٹرول کی بچت ممکن؟ بعض ماہرین کا خیال ہے کہ ہائبرڈ کار کا صحیح فائدہ صرف اسی صورت مل سکتا ہے جب اس کی بیٹری کی ہیلتھ اچھی اور پیٹرول کی قیمت مسلسل زیادہ رہنے پر آپ کئی سال تک اسے چلانے سے اپنے پیسے وصول کر سکیں۔  پاکستان میں گاڑیوں کی صنعت پر تحقیق کرنے والے لاہور یونیورسٹی آف مینجمنٹ سائنسز (لمز) کے پروفیسر نوید ارشد کا کہنا ہے کہ اگر الیکٹرک گاڑیاں عام گاڑیوں کے مقابلے 50 فیصد زیادہ مہنگی ہوتی ہیں تو اسی طرح ہائبرڈ گاڑیاں قریب 20 سے 25 فیصد زیادہ مہنگی ہوتی ہے۔  ان کا کہنا ہے کہ ’ہائبرڈ گاڑیوں میں ٹرانزیشنل ٹیکنالوجی استعمال ہوئی جو آج سے تقریباً 15 سال قبل ٹویوٹا پریئس میں ایک انقلابی اقدام تھا۔ لیکن آپ نے کبھی ہائبرڈ رکشے یا ہائبرڈ موٹر سائیکل کا نام نہیں سنا ہوگا کیونکہ انھیں انجن اور بیٹری کے ساتھ بنانا ایک انتہائی مشکل کام ہے۔‘ وہ کہتے ہیں کہ چھوٹی ہائبرڈ گاڑیوں کی تعداد کم ہے اور اکثر ہائبرڈ کاریں 1200 یا 1500 سی سی سے زیادہ کے انجن کی ہوتی ہیں کیونکہ اس میں بیٹری کی قیمت زیادہ ہونے کی وجہ سے کار مہنگی ہوجاتی ہے۔ ’ہائبرڈ ٹیکنالوجی کا بہتر استعمال بڑی یا کمرشل گاڑیوں میں ہوتا ہے، جیسے پریئس یا ویزل جیسی گاڑیوں سے اس کا فائدہ لیا جاسکتا ہے۔‘ نوید ارشد کہتے ہیں کہ جن ہائبرڈ گاڑیوں میں بڑی بیٹری ہو ان کی فیول ایوریج بہتر ہوتی ہے۔ ’ویزل یا پریئس 25 کلو میٹر فی لیٹر ایوریج دیتی ہے۔ شہر میں اس کی کارکردگی بہتر ہوتی ہے مگر موٹروے پر زیادہ رفتار پر ایوریج کم ہوجاتی ہے۔‘  یہ بھی پڑھیے وہ طریقے جن سے گاڑی میں پیٹرول کی کھپت کم کی جا سکتی ہے  ڈیزل کی قیمت میں اضافہ پیٹرول سے بھی بڑا دردِ سر کیوں؟ پاکستان میں 24 لاکھ کی ’سستی‘ الیکٹرک کار کیا پیٹرول سے مکمل نجات دلا پائے گی؟ ’پاکستان میں پورشے کے ڈیلر سے کار خریدی، کار ملی نہ پیسے واپس‘ وہ اپنے ذاتی تجربے سے بتاتے ہیں کہ اگر صارفین مقامی سطح پر تیار کی گئی ہائبرڈ کار خریدتے ہیں اور اس کے ساتھ انھیں آفٹر سیلز اور بیٹری کی سروسز ملتی ہیں تو یہ بہتر ہوگا کیونکہ یہاں ان کے ماہر مکینک کم ہیں اور ہوا میں آلودگی کی وجہ سے اس کی بیٹری خراب ہونے کے امکانات بھی زیادہ ہیں۔ خیال رہے کہ پاکستان میں اس وقت ہائبرڈ گاڑیوں کی تیاری شروع نہیں ہوئی البتہ انڈس موٹر کارپوریشن نے 2023 میں پہلی ہائبرڈ کار ’ٹویوٹا کراس‘ متعارف کرنے کا اعلان کیا ہے۔  نوید کہتے ہیں کہ اگر ہائبرڈ گاڑیوں کی بیٹری خراب ہوجائے تو اسے صحیح کرنے کے لیے کوئی مکینک نہیں ملتا اور نہ ہی پارٹس ملتے ہیں۔ یعنی اگر آپ استعمال شدہ بیٹری ڈلواتے ہیں تو اس کے دوبارہ خراب ہونے کے امکانات ہوتے ہیں۔ ان کے مطابق درآمد کی گئی استعمال شدہ ہائبرڈ کار میں مسائل آسکتے ہیں کیونکہ آپ کو پوری طرح معلوم نہیں ہوتا ہے کہ یہ کتنا چلی ہے اور اس میں بیٹری کی حالت کیسی ہے۔  پشاور بی آر ٹی کی ڈیزل ہائبرڈ بسوں کی مثال دیتے ہوئے ان کا کہنا ہے کہ ایک خاص قسم کے ٹرانسپورٹ جیسے بس اور ٹرک میں ہائبرڈ ٹیکنالوجی کا فائدہ ہوسکتا ہے کیونکہ الیکٹرک بس کافی مہنگی بنتی ہے مگر ہائبرڈ بس کم پیسوں میں بن سکتی ہے اور اس کی فیول ایوریج بھی بہتر ہوجاتی ہے اور اس کی وجہ زیادہ رننگ ہے۔  ان کا خیال ہے کہ پیٹرول بچانے کے لیے کوئی عام شخص چھوٹی 660 سی سی انجن کار لے سکتا ہے جو شہر میں چلائی جاسکتی ہے مگر کمرشل ٹرانسپورٹ میں ہائبرڈ ٹیکنالوجی لائی جاسکتی ہے جو پوری دنیا میں ہو رہا ہے۔  کیا ہائبرڈ اور الیکٹرک کار خریدنا بھی سی این جی کے تجربے جیسا ہوگا؟  پاکستان میں سال 2010 کی دہائی کے اوائل میں گاڑیوں کو سی این جی پر منتقل کرنے کا رواج کافی عام ہوگیا تھا اور حکومتی سطح پر حمایت نے کئی لوگوں کو رضامند کیا کہ وہ اپنی گاڑی میں سی این جی کٹ لگوائیں۔  مگر وقت کے ساتھ یہ مہنگا سودا ثابت ہوا جب قدرتی گیس کی سپلائی میں کمی کا سامنا کرنا پڑا اور عدم فراہمی کی وجہ سے سی این جی سٹیشنز کے باہر گاڑیوں کی لمبی قطاریں لگنا شروع ہوگئیں۔ یہ منظر آج بھی دیکھا جاسکتا ہے۔  اس صورتحال میں کئی لوگوں کا سوال ہوتا ہے کہ کیا متبادل ذرائع توانائی سے کار چلانے سے تاریخ خود کو دہرائے گی؟ تاہم نوید کہتے ہیں کہ پائیدار ذرائع توانائی سے کار چلانے کا تجربہ سی این جی جیسا نہیں ہوگا۔  ان کا کہنا ہے کہ سی این جی ایک ماحول دوست اور پائیدار توانائی کا ذریعہ نہیں تھا جسے ختم ہونے کے بعد دوبارہ پیدا کیا جاسکے۔ ’ہمارے پاس گیس کا کوئی لامحدود ذریعہ نہیں اور اسے درآمد کرنے سے امپورٹ بل مزید بڑھتا ہے۔  ’اگر آج گیس، تیل اور کوئلے کے ذخائر ختم ہوجاتے ہیں تو تب بھی سورج، ہوا اور پانی کے ذخائر موجود ہوں گے جنھیں سولر، ونڈ اور ہائیڈرو انرجی میں تبدیل کیا جاسکتا ہے اور کہیں نہ کہیں سے بجلی پیدا کی جاسکتی ہے۔‘ 
46,pakistan,وسعت اللہ خان کا کالم: عوام کمر کس لیں تا کہ ہم پہلے سے زیادہ ’چس‘ لیں,ہم میں بہت خامیاں سہی پر کچھ اچھائیاں بھی ہیں اور بعضی بعضی تو ایسی ہیں کہ شاید ہی کسی قوم میں دیکھنے کو ملیں ۔مثلاً تعبیر ملے نہ ملے، ادھ کچی یا مکمل ملے، ہم پرواہ نہیں کرتے اور خواب دیکھنا ترک نہیں کرتے۔ اس کام میں دن رات یا سونے جاگنے کی بھی قید نہیں۔ مثلاً یہ خواب کہ ہم اقبال کے شاہین ہیں اور شاہین کبھی پرواز سے تھک کر نہیں گرتا۔ مثلاً ہم عالمِ اسلام کا قلعہ ہیں اور یہ قلعہ مسلسل اغیار کی سازشوں کے محاصرے میں ہے۔ مثلاً یہ خواب کہ غیروں کی سازشیں ذرا دیر کے لیے بھی تھم جائیں تو ہم دنیا کو دکھا دیں کہ کیا کیا نہیں کر سکتے؟ (یہاں دنیا سے مراد ڈیڑھ ارب اشرف نفوسِ کو چھوڑ کر لگ بھگ باقی سب ہیں)  مگر اس خواب میں ایک فنی نقص بھی ہے۔ سازش ہمیشہ اپنے ہی کرتے ہیں۔ یہ کام غیر کے بس کا روگ نہیں۔ اور یہ خواب کہ ہماری مسلسل ثابت قدم کشمیر پالیسی ایک دن رنگ لائے گی، دنیا پہلے کی طرح اس معاملے پر ہمارے اصولی موقف کا بھرپور ساتھ دے گی اور بھارت کو خجالت و پسپائی اور کشمیریوں کو ہماری بدولت آزادی ملے گی اور پھر وہ سب ہمارا حصہ بن کر ہماری طرح ہنسی خوشی رہیں گے۔ اور یہ دیرینہ خواب کہ وہ دن بھی ضرور آئے گا جب کابل میں پاکستان دوست حکومت قائم ہو گی۔ اور یہ خوابیدہ زعم کہ اگر سب بھلا چنگا کشل منگل رہتا تو آج ہم ترقی میں جنوبی کوریا کو بہت پیچھے چھوڑ چکے ہوتے۔ یہ دیکھو اعداد و شمار، جنوبی کوریا کی فی کس آمدنی 1960میں ہماری فی کس آمدنی سے نصف تھی (ویسے سب بھلا چنگا ، کشل منگل ہی رہتا تو جنوبی کوریا بھی کاہے کو ترقی کا کشٹ اٹھاتا) مثلاً یہ خواب کہ سی پیک قسمت پلٹ گیم چینجر ہے (فی الحال تو ہماری قسمت میں منی چینجر ہی ہیں)۔ مثلاً یہ گمان کہ ہماری مسلح افواج کا شمار دنیا کی 10 ٹاپ پروفیشنل افواج میں ہوتا ہے اور ہماری آئی ایس آئی کارکردگی کے اعتبار سے دنیا کی سب سے بہترین انٹیلی جینس تنظیم ہے (یہ گمان نہیں حقیقت ہے اور بلا شبہ پچھلی سات دہائیوں کا تاریخی ریکارڈ اس کا مسلسل شاہد ہے) باقی گمانوں، خوابوں اور تعبیرات پر پھر بھی بات ہو سکتی ہے البتہ ایک خواب ایسا ہے جس کی تعبیر ہر پاکستانی حکومت نے پچھلی حکومت پر کیچڑ اچھالے بغیر حاصل کرنے تک مکمل ذمہ داری کے ساتھ اسے سنبھال کر رکھا اور من چاہی تعبیر بھی پائی۔ اور وہ تھا ایٹمی پروگرام کا خواب۔ اس کا سہرا ایوب خان سے  بھٹو، ضیا الحق، بے نظیر اور نواز شریف تک سب کو جاتا ہے۔ ہم میں ایک اور زبردست خوبی یہ ہے کہ ہماری قیادت اچھے کام کا کریڈٹ لینے میں دیری نہیں کرتی (بھلے یہ اچھا کام سابقہ کرپٹ ملک دشمن سازشی حکومت نے کیا ہو، خود کیا ہو یا مستقبل کی کوئی نااہل حکومت کرے گی)۔ تازہ ترین مثال یہ ہے کہ جب 2015 میں پاکستان چار برس بعد فیٹف کی گرے لسٹ سے نکلا تو شاید ہی کسی نے اس قدر خوشی و سرشاری کا مظاہرہ کیا یا کریڈٹ لینے کی کوشش کی ہو جتنا اس بار دیکھنے میں آ رہا ہے۔ اس کی وجہ غالباً یہ ہے کہ 2014-15 میں معیشت بھی اتنی پتلی نہیں تھی اور کریڈٹ لینے کے لیے سی پیک نیا نیا موجود تھا اور یہ کریڈٹ پیپلز پارٹی کی سابق حکومت اور اس کے بعد آنے والی نواز شریف حکومت نے آدھا آدھا آسانی سے بانٹ لیا۔ اس بار چونکہ معاشی آسمان پر سرمئی بادل کا کوئی ٹکڑا اب تک نظر نہیں آ رہا، لہذا فیٹف کی جانب سے پابندی ڈھیلی کرنے کا اشارہ بھی قطرہِ رحمت سے کم نہیں۔ اسی لیے عمران خان اپنے حماد اظہر کو، شہباز شریف اپنی حنا ربانی کھر کو، پیپلز پارٹی اپنے بلاول بھٹو زرداری کو اور آئی ایس پی آر فیٹف کی شرائط پر عمل درآمد کے نگراں جی ایچ کیو میں تشکیل پانے والے سول ملڑی سیل کو مبارک باد دے رہا ہے۔ وسعت اللہ خان کے دیگر کالم پڑھیے وسعت اللہ خان کا کالم ’بات سے بات:‘ حیاتِ مقصود چپراسی (ایک مطالعہ)   آخری پاجامہ اور داتا صاحب کا لنگر! وسعت اللہ خان کا کالم ’بات سے بات‘: پھل موسم دا، گل ویلے دی لکی پاکستانی سرکس اور چلغوزے کا جنگل ایسے کئی شاہراتی اور آبی منصوبے ہیں جن کا فیتہ کئی حکمرانوں نے یکے بعد دیگرے پہلی بار کاٹا یا منصوبہ شروع تو کسی ایک کے دور میں ہوا اور تکمیل کے بعد سارا کریڈٹ اگلی حکومت نے اچک لیا۔ مگر پاکستان کو بڑی طاقتوں کا دم چھلہ بنانے کا کریڈٹ کسے جاتا ہے؟ بنگالیوں کو من حیث القوم غدار بنانے کا کریڈٹ کسے جاتا ہے؟  چار بڑی جنگوں کو ایک کرکٹ ٹیسٹ کی طرح ڈرا کرنے یا فالو آن کا اعزاز کس کے سر منڈھا جائے، پاکستان کو افغان خانہ جنگی اور پھر نائن الیون کے بعد وار آن ٹیرر میں گھسیٹنے میں تعاون کا سہرا کس کے سر باندھا جائے؟ پاکستانی معیشت کو قرضوں کے بوجھ تلے دباتے دباتے اگلی نسلوں اور ان کے اثاثوں کو گروی رکھنے کا کریڈٹ کون لے گا؟ جبری لاپتگی کا موجد کون ہے؟ پولیٹیکل انجینیئرنگ کا بادشاہ کون ہے؟ بلوچستان کو قومی تجربہ گاہ بنانے کا انعامی دعویدار کون ہے؟ کوئی نہیں، کوئی نہیں۔ فیٹف کے کریڈٹ کے برعکس دیگر کاموں اور خدمات کا کریڈٹ لینے کو کوئی تیار نہیں۔ یہ سب کام پچھلی حکومتوں، ان کے اندرونی و بیرونی آقاؤں، گھیرا تنگ کرنے والے خوشامدی ٹولوں، نامعلوم افراد، جنوں بھوتوں بلاؤں، ہندو، صیہونی، کیمونسٹ، لادین، لبرل، فاشسٹ لابی نے کیے ہوں گے۔ ہم تو وہاں تھے ہی نہیں۔ تھے بھی تو ہماری کسی نے سنی نہیں۔ چلیں دفع کریں، جو ہوا سو ہوا، آئندہ کا سوچیں۔ آئندہ کے لیےعوام ایک بار پھر کمر کس لیں تا کہ ہم پہلے سے زیادہ چس لیں۔
47,pakistan,دو ہزار روپے کی سبسڈی: ’امیر طبقے سے زیادہ ٹیکس لینا ہو گا ورنہ یہ رعایت ختم کرنا پڑے گی‘,حکومت کی جانب سے 40 ہزار سے کم آمدن والے افراد کی مدد کے لیے دو ہزار روپے دیے جانے کے  اعلان کے فوراً بعد عوام کی ایک بڑی تعداد نے 786 پر فون کرنا شروع کر دیا۔ اس پر کئی لوگوں نے سوشل میڈیا پر اپنے اکاؤنٹس پر بتایا کہ کیسے ان کو فون کرنے کے بعد کوئی جواب موصول نہیں ہو رہا۔ جبکہ کئی لوگوں  نے اپنی فون کال کی سکرین شاٹ بھی شیئر کیں۔  ان شکایات کے جواب میں حکومت کی جانب سے یہ واضح کیا گیا کہ اس نمبر پر فون نہیں بلکہ ٹیکسٹ میسج کے ذریعے اپنے شناختی کارڈ کے نمبر کا اندراج کروانا ہے تا کہ ان کی تفصیلات سبسڈی کے لیے جمع ہو جائیں۔  خیال رہے کہ پاکستان کی وفاقی حکومت نے آئندہ مالی سال کا بجٹ پیش کرتے ہوئے ان تمام لوگوں کے لیے دو ہزار روپے کی سبسڈی مختص کی ہے جن کی تنخواہ 40 ہزار سے کم ہے۔  وزیر اطلاعات مریم اورنگزیب کا کہنا ہے کہ یہ سبسڈی ان شہریوں کے لیے ہے جن کی ماہانہ آمدنی کم ہے اور پیٹرول کی بڑھتی قیمتوں سے جن کا خرچہ مزید بڑھ جائے گا۔  اس سکیم کے لیے خود کو رجسٹر کرنے والے خواہشمند افراد کو اپنے فون سے 786 پر اپنی تفصیلات کا اندراج کرنے کو کہا گیا۔  حکومت کا کہنا ہے کہ سبسڈی کا مقصد کم تنخواہ پر مامور افراد کو ریلیف دینا ہے۔  مستحق افراد اس سبسڈی سے کیسے مستفید ہو سکتے ہیں؟ حکومتی ترجمان نے بی بی سی سے بات کرتے ہوئے بتایا کہ یہ سبسڈی بینظیر انکم سپورٹ پروگرام کا حصہ ہے۔ جس پر پہلے کام کیا گیا ہے۔ پہلے سے انکم سپورٹ پروگرام میں جن کا اندراج ہو چکا ہے انھیں تو یہ رقم ملے گی ہی، ساتھ ہی جو اندراج کرانے کے خواہشمند ہیں ان کے لیے تفصیلات واضح کردی گئی ہیں۔  ترجمان نے بتایا کہ `یہ سبسڈی اسی طرز پر ملے گی جس طرح سے بینظیر انکم سپورٹ پروگرام کے درج شدہ افراد کو ملتی ہے۔ اس میں بینکوں کو شامل کیا جائے گا تاکہ پیسوں کی بروقت فراہمی کو منظم طریقے سے ممکن بنایا جا سکے۔‘ ترجمان کا کہنا تھا کہ اس سبسڈی کے لیے بجٹ میں 28 ارب روپے مختص کیے گئے ہیں۔   لیکن اب سوال یہ پیدا ہوتا ہے کہ اس قسم کی سبسڈی سکیم کا کوئی فائدہ بھی ہے؟  موجودہ معاشی صورتحال کے پیشِ نظر سبسڈی دینے کے اس اقدام کو زیادہ تر ماہرین خوش آئند سمجھ رہے ہیں کیونکہ اس سے عوام کو رعایت ملے گی۔  دوسری بات یہ بھی ہے کہ بینظیر انکم سپورٹ پروگرام کے تحت ٹارگیٹڈ سروے کیے گئے تھے تا کہ یہ معلوم کیا جا سکے کہ کس طبقے کی کیا ضرورت ہے اور اسے کیسے اور کتنی رعایت دی جائے۔ اس سروے کا ایک فائدہ یہ ہوا ہے کہ عوام کی ضروریات کا اندازہ لگا کر یہ سبسڈی پروگرام متعارف کیا گیا ہے۔  اس کے دوسرے پہلو پر بات کرتے ہوئے ماہرِ معاشیات ہارون شریف نے بتایا کہ ایسی سبسڈی کا ایک مقصد اپنے حلقے کے لوگوں کا ووٹ حاصل کرنا بھی ہے۔  انھوں نے کہا کہ `پاکستان پیپلز پارٹی چاہے گی کہ وہ عوام دوست منصوبے کے تحت مزید آمدنی بحال کرنے میں عوام کی مدد کرے جبکہ مسلم لیگ نون کا بنیادی مقصد تاجروں کی بقا ہے تو وہ ایسے منصوبے لانا چاہیں گے جن سے تاجر محفوظ رہیں۔‘  انھوں نے کہا کہ اگر 'آپ تمام سیاسی جماعتوں کا تجزیہ کریں تو پچھلی حکومت نے امیروں اور بیوروکریٹس کو تقریباً 1عشاریہ 75 کھرب کی ٹیکس رعایتیں دی تھیں۔ امیروں پر ٹیکس عائد کیے بغیر آپ عوام کو دیرپا فوائد نہیں پہنچا سکتے۔ اس کا حل یہی ہے کہ امیروں سے لے کر غریبوں کے لیے گنجائش بنائیں۔' لیکن کیا موجودہ معاشی صورتحال میں عوام کو فائدہ پہنچانے اور ساتھ ہی امیروں پر ٹیکس لگانے جیسے اقدامات کو یقینی بنایا جاسکتا ہے؟  ہارون شریف سمجھتے ہیں کہ پاکستان کی موجودہ معاشی صورتحال اس کی اجازت نہیں دیتی۔ 'اس وقت آپ کو غریبوں کا ووٹ اور امیروں کی سپورٹ چاہیے۔ امیر طبقے سے زیادہ ٹیکس لینا پڑے گا ورنہ غریبوں کو دی جانے والی یہ معاشی رعایت موجودہ وقت میں تو ٹھیک چلے گی لیکن یہ دیرپا نتائج نہیں دے سکے گی۔ اور اسے ختم کرنا پڑے گا۔'  جبکہ ماہرِ معاشیات اسد سعید کہتے ہیں کہ پاکستان میں اس سے پہلے بھی بینظیر انکم سپورٹ پروگرام کے تحت غریبوں کی مدد کی جاتی رہی ہے۔ 'لیکن اس کے بارے میں کوئی مصدقہ ڈیٹا نہیں ہے جس کو دیکھ کر بتایا جا سکے کے اس امداد کے تحت لوگوں کی زندگی پر کیا واضح فرق پڑا ہے۔' لیکن اس کے ساتھ ہی انھوں نے یہ واضح کیا کہ خواتین اور بچوں کی نشونما اور تعلیم کے اخراجات میں مدد ہوئی ہے۔  'اس وقت جو معاشی بحران ہمارے سامنے ہے اس میں عوام کی مدد کرنے کے لیے یہ (سبسڈی) ایک اچھا اقدام ہے۔ آگے جا کر بھی یہ چلتا رہے گا کیونکہ اب تک ایسے پروگرامز کے نتائج اچھے ہی ملے ہیں۔'  اسی سلسلے میں اس وقت انٹرنیشنل مانیٹری فنڈ یعنی آئی ایم ایف کا پچھلے ایک ہفتے سے ہونے والا جائزہ بھی معنی خیز ہے۔  آئی ایم ایف نے پاکستان کی جانب سے بجٹ متعارف کرنے کے بعد حکومت سے جواب طلب کیا ہے کہ وہ بجٹ کے تحت سرکاری ملازموں کی تنخواہوں میں اضافے کو کیسے پورا کریں گے۔ یعنی اس کے لیے رقم کہاں سے آئے گی؟  اس جائزہ اجلاس میں اٹھنے والے سوالوں سے ایک تاثر تو یہ ملتا ہے کہ پاکستان نے بجٹ پیش کرنے سے پہلے آئی ایم ایف کو اعتماد میں نہیں لیا تھا۔ اور ماہرین کا کہنا ہے کہ بجٹ پیش کرنے سے پہلے آئی ایم ایف سے معاملات طے کر لینے چاہیے تھے اور پھر بجٹ پیش کرنا چاہیے تھا۔  مزید پڑھیے  بجٹ 23-2022: مہنگائی کے اس دور میں گھریلو بجٹ کیسے بنایا جائے؟ نئے وفاقی بجٹ میں چھپے وہ ٹیکس جو متوسط طبقے کی مالی مشکلات میں اضافہ کر سکتے ہیں ہارون شریف نے کہا کہ 'اب آئی ایم ایف نے کہا ہے کہ پاکستان کو اپنا بجٹ آئی ایم ایف کے بتائے ہوئے مقاصد کے مطابق ڈھالنے کی مزید ضرورت ہے۔ جبکہ پاکستان 9 کھرب روپے کے بجٹ کے تحت آئی ایم ایف سے مزید بیل آؤٹ پیکج لینا چاہتا ہے۔ تاکہ بگڑتی ہوئی معیشت کو سنبھال سکے۔'     دوسری جانب آئی ایم ایف نے ابتدا میں ہی کہہ دیا ہے کہ بجٹ میں پیش ہونے والے نکات حقیقت پسندانہ نہیں ہیں۔  ہارون شریف نے کہا کہ 'اس وقت پاکستان کو یہ فیصلہ کرنا ہو گا کہ امیروں کو مزید ٹیکس کی چھوٹ دینا مناسب ہے یا پھر عوام کو مہنگائی سے نمٹنے کے لیے کچھ رعایتیں دینا ضروری ہے۔' 
48,pakistan,آمنہ مفتی کا کالم: سیاست، غریب کی جورو,سیاست ایک ایسا موضوع ہے جس پہ بولنے کے لیے عموماً نہ تو کسی قسم کی تعلیم ضروری سمجھی جاتی ہے اور نہ ہی کسی نکتہ نظر کا ہونا ہی کوئی وزن رکھتا ہے۔ یوں تو سیاست کے میدان میں آنے کے لیے بھی یہ دونوں باتیں کچھ خاص شمار نہیں ہوتیں۔  جو بات اہم سمجھی جاتی ہے، وہ ہے گلے کی رگیں پھلا کے چلانا، لوگوں پہ شخصی حملے کرنا اور کسی ایک لیڈر یا جماعت کی تعریف میں اپنی اور جملہ حاضرین و قارئین کی جان ایک کر دینا۔ کچھ یہ ہی حال بین الاقوامی سیاست پہ تبصروں کا ہے۔ جو شخص، عالمی لیڈروں کے نام اس طرح لے سکتا ہے جیسے وہ اس کے لنگوٹیے ہوں، ملکوں کی جغرافیائی اور سیاسی گہرائی و گیرائی جانے بغیر سپر و غیر سپر پاورز کی ماں بہن ایک کر سکتا ہو، اسی کو بین الاقوامی سیاست کا ماہر سمجھا جاتا ہے۔  سیاست پہ گفتگو ہی کی ایک ذیلی شاخ ہے، لیڈروں کی ذاتی زندگیاں۔ کسی بھی لیڈر کے بارے میں اس کے بچپن ،جوانی، تعلیمی کیرئیر، پسند نا پسند اور خاص کر اس کی نہایت نجی زندگی کے بارے میں فی البدیہہ ہوش ربا انکشافات۔ اگر آپ کے کھیسے میں یہ سب کچھ ہے تو یقین جانیے آپ کو سیاست کے بارے میں کچھ بھی پڑھنے کی ضرورت نہیں۔  سیاست پہ بات کرنے اور اپنے ارد گرد مجمع اکٹھا کرنے کے لیے ایک اور گر یہ ہے کہ خواتین سیاستدانوں کے بارے میں ایک مخصوص ذخیرہ الفاظ  رکھیے۔ اہم ترین جملہ تو یہ ہے کہ ’یہ عورتیں؟ خیرات میں ملی سیٹ پہ آئی ہوئی عورتیں؟‘ مخصوص نشستوں پہ آئی ہوئی خواتین کے علاوہ  کسی لیڈر خاتون پہ بات کرنی ہو تو اگر وہ آپ کی پسندیدہ پارٹی کی نہیں تو انھیں، کسب معاش کے قدیم ترین پیشے کی گالی دے کر بات شروع کریں۔ اگر خاتون آپ کی پارٹی کی ہیں تو مارے عقیدت کے ان کے ذکر سے پہلے ہی آبدیدہ ہو جائیں اور پھر بھرائی ہوئی آواز میں ان کی ہر وہ اچھائی بیان کریں جس کا تعلق سیاست سے قطعا نہ ہو۔  سیاسی گفتگو اگر کسی یونیورسٹی یا کالج میں کرنے کا اتفاق ہو تو لیڈرز کے نام بے حد بے تکلفی سے لیں، ان کے بارے میں بات کرتے کرتے ٹھٹھک جائیں، زیر لب یا زیر مونچھ (حسب توفیق) مسکرائیں۔ سامنے کوئی استاد بیٹھا ہو تو اسے دیکھ کر معنی خیز انداز میں بات ادھوری چھوڑ دیں ’یہ جگہ ایسی باتوں کے لیے مناسب نہیں۔۔۔‘ سیاست پہ بات کرنے کا اہم ترین جزو بے وجہ کا جوش ہے۔ اپنی گفتگو کے دوران کسی کو اختلاف رائے کی جرات ہی نہ کرنے دیں۔ پہلے ہی اس قدر مغلظات بکیں کہ لوگ اپنی اپنی عزت کو آپ کے تبصرے دم سادھے سنتے رہیں۔  اس کے علاوہ اہم ترین صحافیوں کے تبصروں کو بھی لفافوں کی دین اور ڈالروں کی پیداوار کہہ کے بیک جنبش قلم رد کر دیں۔ اپنے آگے نہ کسی کا چراغ جلنے دیں اور نہ ہی کسی کی آواز بلند ہونے دیں۔  آمنہ مفتی کا دیگر کالم پڑھیے آمنہ مفتی کا کالم: ماں آمنہ مفتی کا کالم: یہ پاٹے پرانے  کیوں نکالا؟: آمنہ مفتی کا کالم تحریک انصاف کی خوش قسمتی: آمنہ مفتی کا کالم بس اتنا دھیان رہے کہ اگر یہ ہی سارا ہدایت نامہ پڑھا، آپ سے تن و توش میں بھاری شخص سامنے آجائے تو فوری طور پہ سیاست سے بے زاری کا  اظہار کریں اور امن و آشتی سے رہنے کی ضرورت پہ زور دیں۔ سیاست کو منافرت کی جڑ کہیں اور تاریخ سے نکال نکال کر اچھے وقتوں کا ذکر کریں جب یہ سیاست نامی بلا نہ ہوتی تھی اور سب مل جل کر رہا کرتے تھے۔ سیاست پہ عوامی گفتگو کے یہ گر ذہن نشین کرنے کے بعد آپ کو چائے خانے، تھڑے، پانچ ستارہ ہوٹل، شادی کی تقریب، فوتگی، چہلم، چھٹی، ولیمے، بچوں کے سکول کی میٹنگ، سب جگہ ایک ایسی اہمیت حاصل ہو گی کہ لوگ آپ کے آتے ہی خاموش ہو  جایا کریں گے اور آنکھوں آنکھوں میں ایک دوسرے کو اشارے کریں گے کہ دیکھو، دیکھو کون آیا؟ کچھ اسی قسم کی مقبولیت ہمارے سیاسی قائدین بھی حاصل کرتے جا رہے ہیں۔ رہی بات وژن اور نظریات کی تو کیا آپ جانتے نہیں کہ پاکستان میں خواندگی کی شرح کیا ہے اور جو خواندہ بھی ہیں ان کا ذہنی معیار کیا ہے؟ اس کے باوجود بھی اگر آپ مصر ہیں کہ آپ سیاست کو غریب کی جورو سمجھ کے اس پہ الل ٹپ گفتگو نہیں کرنا چاہتے تو حضور آپ کے بارے میں بھی سیاسی گفتگو کرنے والوں کے پاس بہت اعلیٰ ذخیرہ الفاظ موجود ہے، جناب آپ ۔۔۔۔ ہیں۔
49,pakistan,’25 سال میں آموں کے لیے کبھی ایسا بحرانی سال نہیں دیکھا‘,’میں گذشتہ دو دہائی سے زائد عرصے سے آم کی کاشتکاری کر رہا ہوں مگر رواں برس جو آم کے ساتھ ہوا، ایسا بحرانی سال میں نے 25 سال میں نہیں دیکھا۔ سخت موسم، وائرس (کالا تیلو) اور پانی کی شدید کمی اس بحران میں مزید اضافے کی وجہ بنے، جس سے رواں برس اس فصل کی پیداوار تقریباً 50 فیصد تک کم ہو کر رہ گئی ہے۔‘  اپنی دُکھ بھری یہ داستان پاکستان کے صوبہ سندھ سے تعلق رکھنے والے کاشتکار عبدالرزاق نے بی بی سی کو سُنائی۔ عبدالرزاق گذشتہ 25 برس سے آم کی کاشتکاری کر رہے ہیں۔ عبدالرزاق تو اب اس بحران میں آم کو چھوڑ کر کسی اور فصل میں اپنی قسمت آزمائی کا سوچ رہے ہیں مگر یہ جاننا بھی ضروری ہے کہ پاکستان جو ’پھلوں کے بادشاہ‘ آم کی پیداوار کے لیے دنیا بھر میں ایک خاص مقام رکھتا ہے اسے اس بحران کی کیا قیمت ادا کرنا پڑ سکتی ہے۔ ایسے میں حکومت کو اب پیداوار کو بڑھانے کے لیے کون سے ایسے ضروری اقدامات اٹھانا ہوں گے جس سے نہ صرف اس صنعت سے جڑے لگ بھگ ساڑھے چار لاکھ خاندان غربت سے بچ سکیں بلکہ ملکی معیشت کو بھی اس صورتحال سے دھچکا نہ لگے۔  بی بی سی نے اس حوالے سے ٹریڈ ڈویلپمنٹ اتھارٹی آف پاکستان کے حکام کے علاوہ اس صنعت سے جڑے دو تجربہ کار ایکسپورٹرز وحید احمد اور جمشید بشیر سے آم کی فصل کو درپیش چیلنجز سے متعلق بات کی ہے۔ وحید احمد فروٹ ایکسپورٹرز ایسوسی ایشن پاکستان کے سربراہ ہیں۔ ان کا کہنا ہے کہ آم کی تو ابتدا ہی اس خطے سے ہوئی، جسے آج دنیا پاکستان اور انڈیا کے نام سے جانتی ہے۔  انھوں نے ایک دلچسپ واقعہ بھی سُنایا کہ جب ایک بار برطانیہ میں ملکہ سے ان کا تعارف کروایا گیا تو ملکہ نے فوراً کہا کہ وہ پاکستان کے آموں کو پسند کرتی ہیں۔  وحید احمد کے مطابق اس وقت پاکستانی آم 40 سے زائد ممالک کو برآمد ہو رہا ہے۔ ان کے مطابق کورونا وائرس کی وبا کے بعد قرنطینہ کے اصول سخت ہونے کے باوجود بھی امریکہ، جاپان، آسٹریلیا اور جنوبی کوریا میں بھی آم اب بھی جا رہا ہے۔ ٹریڈ ڈویلپمنٹ اتھارٹی آف پاکستان کے مطابق پاکستان دنیا میں آم پیدا کرنے والا چھٹا بڑ ملک ہے اور عالمی سطح پر اس کی برآمدات کا حصہ تقریباً 3.5 فیصد بنتا ہے۔ سرکاری حکام نے بھی آم کی فصل میں نمایاں کمی کی توقع کی تصدیق کی ہے۔  پاکستان میں آم کی پیداوار میں کتنی کمی واقع ہوئی؟ اس صنعت سے جڑے ان ماہرین کا کہنا ہے کہ رواں برس کے سیزن جو ہوا، ایسا تاریخ میں پہلے کبھی نہیں ہوا۔  ان کے مطابق اگر گذشتہ برس سو ایکڑ سے تقریباً 100 اور 130 گاڑیاں آموں کی ہو جاتی تھیں تو رواں برس  صرف 30، 40 یا 50 گاڑیاں ہی مل پائیں۔ وحید احمد کے مطابق ’یہ پاکستان کی 100 ارب روپے کی صنعت ہے جس سے چار سے ساڑھے چار لاکھ خاندانوں کا روزگار وابستہ ہے۔‘ ٹی ڈی اے پی کے مطابق گذشتہ برس پاکستان نے 149 ملین کلو گرام آم برآمد کیے تھے، جس کی پاکستانی روپے میں قیمت ساڑھے 22 ارب بنتی ہے جبکہ رواں برس آم کی پیداوار میں 50 فیصد کمی متوقع ہے۔  ان حکام کے مطابق کم پیداوار کے تناظر میں اس برس برآمدات کا ہدف بھی کم کر دیا گیا ہے۔  آم کی پیداوار میں کمی کی وجوہات کیا ہیں؟ وحید احمد کے مطابق گلوبل وارمنگ اور ماحولیاتی تبدیلی کا ہماری فصل پر بڑا اثر (مرتب ہوا) ہے۔  ان کے مطابق ’ہماری فصل 18 لاکھ ٹن ہے، جس میں سندھ کا حصہ 29 فیصد، ایک فیصد خیبر پختونخوا جبکہ 70 فیصد پنجاب کا ہے۔‘ وحید احمد کے مطابق پہلے سیزن سندھ سے شروع ہوتا ہے پھر آہستہ آہستہ پنجاب کا رخ کرتا ہے۔  ان کے مطابق اس بار بہار نہیں آئی جس سے فلاورنگ نہیں ہو سکی۔ وہ کاشتکار عبدالرزاق کی اس بات سے متفق ہیں کہ پانی بھی وقت پر نہیں مل سکا جس سے پیداوار مزید متاثر ہوئی جبکہ دیگر عوامل میں انھوں نے ڈیزل کی قلت اور لوڈشیڈنگ کا ذکر کیا۔ وحید احمد کے مطابق سنہ 2013 سے گلوبل وارمنگ کے اثرات پاکستان پر بڑھتے نظر آر ہے ہیں۔ ان کے خیال میں یہ صرف آم ہی نہیں بلکہ دیگر فصلوں پر بھی اس کے اثرات پڑے ہیں۔  ان کے مطابق پاکساتن میں ریسرچ اینڈ ڈویلپمنٹ کی کمی ہے۔ اچھے بیج نہیں اور کاشتکار پیدوار بڑھانے کے جدید طریقوں سے بھی واقف نہیں ہیں۔  وحید احمد کے مطابق اس وقت پاکستان میں پیداور کی قیمت بہت زیادہ ہے جبکہ جہاں پاکستانی کاشتکار فی ایکڑ میں دو سے ڈھائی سو درخت آم کے اگاتا ہے وہیں دنیا میں ایک ایکڑ میں 25 سے تین ہزار تک درخت اگائے جاتے ہیں۔  پیداوار کی کمی سے کیسے نمٹا جا سکتا ہے؟ وحید احمد کے مطابق 18ویں ترمیم کے بعد یہ سب اب صوبے کی ذمہ داری ہے کہ وہ زراعت کو آگے بڑھائے، فوڈ سکیورٹی سے نمٹیں، اب کاشتکاروں کو آگاہی دینے کی ضرورت ہے تاکہ وہ بیسٹ پریکٹسز کو فالو کر سکیں۔  عبدالرزاق کے خیال میں اب کاشتکار کے لیے نقصان برداشت کرنا ممکن نہیں اور ایسے میں حکومت کو چاہیے کہ وہ ٹیکس کم کرے، پانی کی فراہمی کو یقینی بنائے اور وائرس سے نمٹنے کے لیے کاشتکاروں کو مؤثر دوائیاں دے تاکہ نقصان سے بچا جا سکے۔  یہ بھی پڑھیے یہ سال آم اور عوام، دونوں کے لیے اچھا نہیں۔۔۔ پاکستان، چین، انڈیا اور آم کی سیاست: ایک طویل کہانی آم کے بارے میں چند رسیلے حقائق عبدالرزاق کے مطابق حکومت کو چاہیے کہ بروقت اقدامات اٹھائے کیونکہ اس وقت بہت بحرانی کیفیت ہے۔ ان کے مطابق اگر نقصان کم نہ ہوا تو پھر کسی اور کاروبار کی طرف چلے جائیں گے۔  جمشید بشیر آم کی ایکسپورٹ کرنے والی کے پی انٹرنیشنل کمپنی کے مالک ہیں۔  وہ کہتے ہیں کہ ’اس بار بہار آنے سے پہلے ہی گرمیاں شروع ہو گئیں جس سے آموں کی پولی نیشن نہیں ہو سکی جس کی وجہ سے پیداوار میں نمایاں کمی واقع ہوئی تاہم ان کے مطابق اس بار جہاں پیداوار کم ہوئی اس سے آم کا سائز بڑھا ہے جو حوصلہ افزا ہے۔‘ جمشید بشیر کے مطابق اگر صیحح وقت پر آم کو سپرے کیا جائے اور زراعت کے جدید طریقوں کو اختیار کیا جائے تو آم کی پیداوار میں اضافہ کیا جا سکتا ہے۔ ان کے مطابق پیداوار بہتر کرنے کے لیے ڈرپ اریگیشن کا طریقہ بھی اچھا ہے جس کے ذریعے آم کو جتنا پانی چاہیے ہوگا اتنا ہی اسے مل سکے گا۔
50,pakistan,پیٹرول کی قیمت کم ہونے کی امید رکھی جائے یا یہ صرف بڑھتی جائے گی؟,کراچی میں مقیم فاروق احمد نے دو مہینے پہلے اپنی 2011 ماڈل کی 1300 سی سی کار فروخت کر کے 660 سی سی کی کار خرید لی۔ فاروق احمد کے گھر سے ان کے دفتر کا فاصلہ تقریباً 25 کلومیٹر ہے۔  مگر مئی کے آخری ہفتے میں پیٹرول کی قیمت میں 30 روپے فی لیٹر اور پھر جون کے پہلے ہفتے میں دوبارہ 30 روپے فی لیٹر کا اضافہ ان کے پیٹرول خرچ کو اسی سطح پر لے گیا جب وہ 1300 سی سی کار چلاتے تھے۔  تاہم فاروق احمد کے پیٹرول پر اٹھنے والے اخراجات میں اس وقت یک دم اضافہ ہو گیا جب حکومت نے 15 جون کو اس کی قیمت میں مزید 24 روپے اضافہ کر دیا۔ فاروق احمد کے مطابق اب تک جو پیٹرول کی قیمت بڑھی ہے وہ بہت زیادہ ہے تاہم وہ چاہتے ہیں کہ اب مزید قیمت نہ بڑھے ورنہ ان کے لیے 660 سی سی کی گاڑی چلانی بھی مشکل ہو جائے گی۔  ٹرانسپورٹ کے شعبے سے وابستہ محمد جنید ڈیزل کی قیمت میں بے تحاشہ اضافے سے پریشان ہیں۔ ان کا کہنا ہے کہ اُنھوں نے اپنی ایک پارٹی کو مئی میں ڈیزل کی قیمت بڑھنے پر ریٹ دیے تھے۔ ابھی ان کی منظوری ہوئی تھی کہ جون کے شروع میں ڈیزل کے قیمت میں مزید 30 روپے کا اضافہ ہو گیا۔ جب ڈیزل کی قیامت میں نیا اضافہ ہوا تو اُنھیں ایک بار پھر کمپنی سے کرایہ بڑھانے کے لیے رجوع کرنا پڑا۔ ابھی اس کی منظوری کو ایک آدھ دن ہی گزرا تھا کہ 15 جون کی شب کو ڈیزل کی قیمت میں تقریباً 60 روپے فی لیٹر کا اضافہ کر دیا گیا۔ چونکہ اب گاڑی پرانے کرائے پر نہیں لگ سکتی، اس لیے اُنھوں نے کمپنی سے ڈیزل کی نئی قیمت کی روشنی میں نئے کرایوں کی درخواست کی ہے۔ جنید نے کہا کہ کمپنی کچھ دنوں میں نئے کرائے منظور بھی کر لے گی تاہم اگلے مہینے میں پھر کسی نئے اضافے سے پریشان ہیں۔ اُنھوں نے کہا کہ اگر حکومت ایک نیا اضافہ کرتی ہے تو پھر ان کے لیے پریشانی بڑھ جائے گی۔  فاروق احمد اور محمد جنید پاکستان میں پیٹرول و ڈیزل استعمال کرنے والے ان کروڑوں صارفین میں شامل ہیں جو حالیہ ہفتوں میں دونوں مصنوعات کی قیمتوں میں ہونے والے بے تحاشا اضافے سے پریشان ہیں اور مستقبل میں کسی نئے اضافے کے بارے میں فکرمند ہیں۔ پاکستان میں تیل کے شعبے کے ماہرین کہتے ہیں کہ روس یوکرین تنازعے، روپے کی گرتی ہوئی قدر اور حکومت کی جانب سے آئی ایم ایف کی شرائط کے تحت اگر پیٹرول و ڈیزل پر اگر پیٹرولیم لیوی اور سیلز ٹیکس لگا دیا گیا تو تیل کی قیمتوں میں بے تحاشا اضافہ دیکھا جا سکتا ہے۔ پیٹرول و ڈیزل کی قیمتوں کی کیا صورتحال ہے؟ پندرہ جون کو پیٹرولیم مصنوعات کی قیمتوں میں ہونے والے اضافے کے بعد ڈیزل کی قیمت 264 روپے فی لیٹر اور پیٹرول کی قیمت 234 روپے فی لیٹر ہے جو ملکی تاریخ کی بلند ترین سطح ہے۔  تیل کمپنیوں کی نمائندہ تنظیم آئل کمپنیز ایڈوائزری کونسل کے سیکریٹری جنرل ڈاکٹر ناظر زیدی نے کہا کہ گذشتہ برس ستمبر سے تیل مصنوعات کی قیمتوں میں اضافہ دیکھنے میں آ رہا ہے تاہم فروری میں روس کے یوکرین پر حملے کے بعد ان کی قیمتوں میں بے تحاشا اضافہ ہوا۔   اُنھوں نے پاکستان میں بڑھتی ہوئی قیمتوں کی سب سے بڑی وجہ بین الاقوامی سطح پر قیمتوں میں ہونے والے اضافے کو قرار دیا۔ اُنھوں نے کہا کہ روس کا بین الاقوامی منڈی میں تیل مصنوعات کی سپلائی کا حصہ 12 فیصد ہے اور جب اس پر پابندیاں لگیں اور اس کی سپلائی بند ہوئی تو تیل کی قیمتوں کو بڑھنا ہی تھا۔   ناظر زیدی نے بتایا کہ پاکستان 70 فیصد پیٹرول اور 40 فیصد ڈیزل درآمد کرتا ہے اور ملک میں قیمتوں کا تعین امپورٹ مساوی قیمت کے فارمولے پر ہوتا ہے یعنی جو قیمت ڈیزل اور پیٹرول کی دنیا میں ہو گی اس کی بنیاد پر پاکستان میں بھی اس کی قیمت کا تعین کیا جائے گا۔  توانائی امور کے ماہر فرحان محمود نے بتایا کہ پاکستان میں قیمتوں میں بڑھنے کی وجہ ڈیزل اور پیٹرول کی بین الاقوامی قیمتوں کا بڑھ جانا ہے اور دونوں کی قیمتوں اور خام تیل کی قیمت کے درمیان بڑھا ہوا فرق بھی ہے۔  فرحان نے بتایا کہ عموماً یہ فرق 10 سے 12 ڈالر کا ہوتا ہے تاہم اس وقت اگر خام تیل کی قیمت 120 ڈالر فی بیرل ہے تو ڈیزل کی قیمت 150 ڈالر فی بیرل اور پیٹرول کی قیمت 145 ڈالر فی بیرل ہے۔ ڈالر کی قیمت میں اضافہ قیمتوں میں کتنا اضافہ کر رہا ہے؟ پاکستان میں ڈالر کی قیمت میں مسلسل اضافہ دیکھا جا رہا ہے اور ایک ڈالر کی قیمت 208 روپے کی سطح سے تجاوز کر چکی ہے۔  پاکستان ریفائنری لمیٹڈ کے چیف ایگزیکٹو زاہد میر نے بتایا کہ اگر ڈالر کی قیمت میں ایک روپے کا اضافہ ہوتا ہے تو پیٹرول اور ڈیزل کی قیمت میں ایک سے ڈیڑھ روپے کا اضافہ ہوتا ہے۔ اُنھوں نے کہا کہ مارچ سے لے کر اب تک ڈالر کی قیمت میں 40 روپے کا اضافہ ہو چکا ہے اور اس کی وجہ سے پیٹرول اور ڈیزل کی قیمت میں 35 سے 40 روپے کا اضافہ ہوا ہے۔ اُنھوں نے بتایا کہ اگر ڈالر کی قیمت 200 تک گرتی ہے تو پیٹرول اور ڈیزل کی قیمتوں میں 10 سے 12 روپے اور اگر 190 روپے کی سطح تک گر جاتی ہے تو ڈیزل اور پیٹرول کی قیمت میں 20 سے 25 روپے تک کی کمی آ سکتی ہے۔ کیا قیمتوں میں مزید اضافے کا امکان ہے؟  جب 15 دن کے بعد پیٹرولیم مصنوعات کی قیمتوں پر نظر ثانی کی جائے گی تو کیا ان دونوں مصنوعات کی قیمتوں میں مزید اضافہ ہو گا؟ ماہرین اور تیل انڈسٹری سے وابستہ افراد اس امکان کو مسترد نہیں کرتے۔  ڈاکٹر زیدی کے نزدیک بین الاقوامی سطح پر ڈیزل اور پیٹرول کی قیمتوں میں کمی کا کوئی امکان نہیں ہے کیونکہ اُن کے مطابق یورپ میں طلب بڑھ رہی ہے جبکہ روس پر پابندیوں کی وجہ سے سپلائی میں کمی ہے جو عالمی مارکیٹ میں قیمتوں کو بلند سطح پر رکھے گی۔  چنانچہ اُن کے نزدیک پاکستانی صارفین کو شاید ریلیف نہ مل سکے۔  اُنھوں نے کہا کہ اسی طرح حکومت نے آئی ایم ایف کے مطالبے پر پیٹرولیم لیوی اور سیلز ٹیکس بھی لگانا ہے اور اگر اس کا نفاذ ہوتا ہے تو اس کے بعد قیمتوں میں کمی کا تصور نہیں کیا جا سکتا، بلکہ اس میں اضافہ ہی ہو گا۔ زاہد میر کہتے ہیں کہ اس وقت عالمی منڈی میں جو صورت حال ہے اس کے مطابق تیل سپلائرز جولائی کے مہینے کے لیے خام تیل کی قیمت 130 ڈالر فی بیرل کے قریب دے رہے ہیں، چنانچہ اس بات کا امکان کم ہے کہ پاکستان میں قیمت کم ہو سکے۔ وہ کہتے ہیں کہ جب تک روس یوکرین تنازعے کا حل نہیں نکلتا عالمی منڈی میں قیمتیں بلند رہیں گی۔ اُنھوں نے بتایا کہ روس پر پابندیوں کی وجہ سے یورپ نے مشرق وسطیٰ کی مارکیٹ سے ڈیزل اٹھانا شروع کر دیا ہے جس نے قیمتوں میں بے پناہ اضافہ کر دیا ہے اور پاکستان جیسے ممالک کے لیے مشکلات کھڑی ہو گئی ہیں۔
51,pakistan,کراچی کی ٹیچر عروسہ جن کے رویے سے وہیل چیئر پر آنے والا بچہ کھیلنے اور بولنے لگا,’میں جب کلاس سیون میں تھی تو میری لکھائی بہت خراب ہوتی تھی۔ ہر مرتبہ ڈانٹ پڑتی۔ ایک انگریزی کی ٹیچر آئیں جن کے پاس جو بھی لکھ کر لے جاتی، وہ کہتیں ’واہ واہ! کیا اچھا لکھا ہے۔‘‘  بچوں کی حوصلہ افزائی کرنے کا یہ سبق کراچی کی ٹیچر عروسہ عمران نے اپنی ان ہی ’میڈم‘ سے سیکھا۔  وہ کہتی ہیں کہ ’میں نے یہ سبق سیکھا کہ کبھی بھی حوصلہ شکنی نہیں کرنی چاہیے اور یہ کبھی نہیں کہنا چاہیے کہ آپ یہ نہیں کر سکتے۔ اس بات کو میں نے باقی زندگی کے لیے پلو سے باندھ لیا۔‘ بچوں کی تربیت کے لیے خود کو وقف کرنے پر عروسہ کو اساتذہ کے ایک عالمی مقابلے ’کیمبرج ڈیڈیکیٹڈ ٹیچر ایوارڈز 2022‘ میں اس خطے کی بہترین ٹیچر قرار دیا گیا ہے۔  کیمبرج ٹیچر ایوارڈ ملنے کی وجہ میں لکھا گیا ہے کہ وہ جماعت میں باقی بچوں کے ساتھ ساتھ ایک ایسے بچے کو بھی تعلیم دیتی ہیں جسے پٹھوں کی ایک نایاب بیماری ہے جس سے اس بچے کے لیے بیٹھنا، چلنا اور چیزیں پکڑنا مشکل ہے۔ مگر تمام سرگرمیوں میں عروسہ کی حوصلہ افزائی کی بدولت اب یہ بچہ خوشی خوشی سکول آتا ہے اور سیکھنے میں اس کی دلچسپی کی وجہ سے اس کے والدین انتہائی خوش ہیں۔  ’شادی کے بعد ٹیچنگ کے شعبے کا انتخاب کیا‘ عروسہ نے 2017 سے بیکن ہاؤس سکول سسٹم میں کراچی کی ایک برانچ میں بطور اسسٹنٹ ٹیچر کے طور پر کام کرنا شروع کیا اور ایک ماہ میں ہی انھیں لیڈ ٹیچر بنا دیا گیا۔ اس وقت وہ پری نرسری کلاس دیکھتی ہیں جس میں 24 بچے زیرِ تعلیم ہیں۔ ان کا کہنا ہے کہ ’ابھی بی ایس سی کا نتیجہ نہیں آیا تھا کہ میری شادی ہو گئی جس کے بعد دو بیٹے ہوئے۔ جب ان کا سکول میں داخلہ کروایا تو اسی کے ساتھ میں نے تدریس کا انتخاب کیا۔  ’میں نے سوچا کہ میں کچھ کروں مجھے آگے پڑھنا تھا جو میں شادی کی وجہ سے جاری نہیں رکھ پائی۔ میں نے تعلیم آگے بڑھانے کے لیے ٹیچنگ کے پروفیشن کا انتخاب کیا۔‘ وہیل چیئر پر آنے والا بچہ کھیلنے اور بولنے لگا عروسہ ایک ایسے بچے کو بھی پڑھاتی ہیں جو پٹھوں کی ایک نایاب بیماری میں مبتلا ہے۔ اس کی وجہ سے وہ بیٹھنے، چلنے یا ہاتھ میں چیزیں پکڑنے سے قاصر تھا۔ لیکن ان کی کوششوں سے اب یہ بچہ کچھ قدر بولنے اور کھیلنے کے قابل بن گیا ہے۔ ان کے مطابق جب یہ بچہ آیا تھا تو وہ بول نہیں پاتا تھا، لکھ نہیں پاتا تھا، چلنے اور کچھ پکڑنے کی سکت نہیں رکھتا تھا۔ انھوں نے اس پر توجہ دی اور ہمت افزائی بھی کی۔ یہ بھی پڑھیے کھیل کھیل میں بچوں کو سائنس سکھانے والا نوجوان ’مِس سچ سچ بتائیں، کیا واقعی خلا سے جواب آیا ہے‘ سابق ہائی سکول ٹیچر نے اپنی 30 ویں سالگرہ سے پہلے ایک ملین ڈالر کیسے کمائے؟ ایمازون پر کاروبار کے ’سادہ‘ طریقے سے لاکھوں کمانے والے پاکستانی نوجوان وہ یاد کرتی ہیں کہ ’میں نے اس کے گرد ایسا ماحول بنایا اور اس کی بھرپور مدد کی آؤٹ ڈور اور انڈور سرگرمیاں۔ پھر چاہے اسمبلی میں پریزنٹیشن، میوزیک کلاس ہو، ورزش ہو، لائبریری ہو، میں نے اس کی ہمت افزائی کی اور اس کو ایسا محسوس کروایا کہ وہ مختلف نہیں ہے، وہ ہمارے جیسا ہی ہے۔‘  ’اس کی وجہ سے اب وہ اپنے جملے بول پاتا ہے۔ میں اگر ایسی سرگرمیاں کروا رہی ہوں جس میں بچے زمین پر بیٹھے ہیں تو میں اس بچے کو گود میں لے کر نیچے بیٹھتی تھی۔‘ عروسہ کی کاوشوں سے اس بچے نے سپورٹس فیسٹیول میں نہ صرف شرکت کی بلکہ دوسری پوزیشن حاصل کی۔ ’مجھے بہت تجسس ہو رہا تھا میں نے اپنی ہیڈ کو بھی جا کر بتایا کہ میں کچھ کرنا چاہتی ہوں تاکہ یہ بچہ بھی اس میں شامل ہو، ایسا نہ ہو کہ یہ خود کو تنہا محسوس کرے۔  ’میں نے یوٹیوب پر سرچ کی اور مختلف گیمز تلاش کیں کہ کس طرح سے اس کو بھی شامل کر سکتی ہوں۔ اس کے بعد اس کو دوسری پوزیشن کا ایوارڈ ملا۔‘ ڈیڈیکیٹڈ ٹیچر ایوارڈز کیا ہے؟ کیمبرج ڈیڈیکیٹیڈ ٹیچر ایوارڈز ایک عالمی مقابلہ ہے جس کے ذریعے دنیا بھر میں اساتذہ کی حوصلہ افزائی کی جاتی ہے اور ان کے تجربوں اور صلاحیتوں کو اجاگر کیا جاتا ہے۔  ایوارڈ کی نامزدگیوں کا انحصار اس بات پر ہوتا ہے کہ اساتذہ سٹوڈنٹس کو غیر معمولی بنانے کے لیے کس حد تک اور اس سے آگے جانے کے لیے تیار ہیں۔ سال 2022 کے کیمبرج ڈیڈیکیٹڈ ٹیچر ایوارڈز میں دنیا بھر کے 113 ممالک کے 7000 امیدوار شامل تھے جن میں سے چھ علاقائی فاتحین کو ججوں کے پینل نے منتخب کیا، جنھوں نے فائنل راؤنڈ میں جگہ بنائی۔ اس میں بیکن ہاؤس کی عروسہ عمران بھی شامل تھیں جو پاکستان کے لیے علاقائی فاتح ہیں۔ عروسہ کے مطابق انھیں ان کے سکول کی ہیڈ نے نامزد کیا تاہم اساتذہ، سٹوڈنٹس بھی کسی امیدوار کو نامزد کر سکتے ہیں۔ اس کے لیے ویب سائٹ پر ووٹنگ ہوتی ہے۔ عروسہ کو اس انعام کے لیے اس لیے نامزد کیا گیا کیونکہ انھوں نے خود کو اس بچے کی حوصلہ افزائی اور صلاحیتیں بڑھانے کی خاطر وقف کیا۔  ’ٹیچر کا کام صرف سلیبس ختم کروانا نہیں‘ پاکستان میں دیگر شعبوں کے مقابلے تعلیم ایک ایسا شعبہ ہے جس سے لوگوں کی ایک بڑی تعداد کی ملازمت وابستہ ہے۔ اس میں نجی شعبہ دن بدن فروغ پا رہا ہے۔  عروسہ کہتی ہیں کہ بطور ٹیچر آپ کا صرف یہ کام نہیں ہوتا کہ سلیبس ختم کروائیں بلکہ آپ کی یہ بھی ذمہ داری ہوتی ہے کہ بچے کی شخصیت تشکیل کریں اور اس کو مثبت سوچ دیں۔ ’ایسا نہیں ہے کہ بس میں پڑھاتی جا رہی ہوں، پڑھاتی جا رہی ہوں۔ میں نے یہ بھی دیکھنا ہے کہ میرا باڈی پوسچر کیا ہے، باڈی لینگوئج کیا ہے، صرف یہ نہیں ہے کہ ہم نے صرف پڑھنا اور پڑھانا ہے۔‘ ان کے خیال میں ’بچے کی شخصیت تشکیل کرنا بھی ہماری ذمہ داری ہے۔ صبح گڈ مارننگ سے لے کر دوپہر کو جانے تک، میرا رویہ دوستانہ ہی رہتا ہے۔ اس کی وجہ سے بچے بڑی خوشی سے سکول آتے ہیں۔‘ اپنی کامیابی کے بارے میں عروسہ کا کہنا ہے کہ وہ وقت کی پابند ہیں، اپنے پروفیشن سے مخلص ہیں اور کسی بھی کام کو پایہ تکمیل تک پہنچانے کے لیے اپنی تمام صلاحیتیں بروکار لاتی ہیں۔ ’ہر بچہ مختلف ہوتا ہے اور ہر بچہ مختلف پس منظر سے آتا ہے۔ اسی طرح ہر بچے کو ہر چیز محتلف انداز میں بیان کرنے کی عادت ہوتی ہے اور مختلف انداز سے دیکھنے کی عادت ہوتی ہے۔  ’ٹیچر کا کام ہے کہ اس بچے کی قابلیت کو کس طرح ڈیل کرنا ہے اور اس کی کمزوریوں کو کیسے ٹھیک کرنا ہے۔‘
52,pakistan,ایف اے ٹی ایف: ’ایک سابق وزیراعظم نے کہا کوئی جھوٹ بول کر جان چھڑاؤ‘,`ایف اے ٹی ایف کے معاملے کو تو سمجھیں سنہ 2017 میں جا کر سنجیدگی سے لیا گیا آپ یوں سمجھیں کہ یہ تھا کہ ہم جب ایف اے ٹی ایف کی شرائط کے حوالے سے میٹنگز کرتے تھے تو تاثر ہوتا تھا بس کوئی جھوٹ بول دو اور جان چھڑاؤ۔ ایک بڑی اہم میٹنگ میں ایک سابق وزیراعظم نے کہا کہ بس یار کوئی جھوٹ بول کر جان چھڑا دو لیکن میں نے اور فارن سیکرٹری نے ان کو واضح طور پر کہا کہ اب جھوٹ بولنے کا وقت گزر گیا ہے۔' نیکٹا کے سابق سربراہ احسان غنی نے بی بی سی سے گفتگو میں کہا کہ 2017 کے بعد ہمارا افغانستان میں کردار کم ہونے لگا اور پھر پلوامہ والا معاملہ بھی ہو گیا لیکن گزرے وقت نے پاکستان کو معاملے کی نزاکت کو سمجھنے اور مستقبل کے خطرات سے نمٹنے میں مدد دی۔ وہ کہتے ہیں کہ `ایک وقت ایسا بھی آیا کہ جب پہلی بار ہم نے ایف اے ٹی ایف کو بتایا کہ ہم نے نیشنل ٹاسک فورس بنائی ہے تو انھوں نے شاید یہ سوچا کہ ہر بار جیسے یہ جھوٹ بولتے ہیں اس بار بھی انھوں نے جھوٹ بولا ہے انھوں نے ہمیں کہا کہ ہمیں میٹنگ کے منٹس بھجوائیں گے اور پھر جائزے کے لیے بھی ان کے اہلکار آئے۔‘ اس بار پاکستان بہت پرامید تھا کہ وہ گرے لسٹ سے نکل جائے گا لیکن اس کے باضابطہ اعلان سے گھنٹوں پہلے ہی سابق حکمران جماعت کی جانب سے ایک ٹویٹ کی گئی جس میں یہ اشارہ دیا گیا کہ گرے لسٹ سے نکلنے کا کریڈٹ عمران خان کی حکومت کو جاتا ہے۔ یہ کریڈٹ جاتا کس کو ہے اس پر ماہرین سے بات کرنے سے پہلے موجودہ حکومت، سابقہ حکومت اور پاکستانی فوج کے حالیہ بیانات پر نطر ڈالتے ہیں۔  پی ٹی آئی کے اکاؤنٹ سے پیغام آیا کہ `اگر ہم آج ایف اے ٹی ایف کی وائٹ لسٹ میں چلے گئے تو شاید امپورٹڈ حکومت اس کا کریڈٹ لے لے، مگر ہر کسی کو ضرور معلوم ہونا چاہیے کہ جب سے حکومت بدلی ہے ایف اے ٹی ایف سے متعلق کوئی بھی قوانین پاس نہیں ہوئے، تو پھر اگر ایف اے ٹی ایف سے متعلق کوئی کامیابی ملتی ہے تو وہ ایک اور ایونٹ ہو گا، تھینک یو عمران خان۔‘ پاکستانی فوج کیا کہتی ہے؟ آئی ایس پی آر کے ترجمان میجرجنرل افتخار بابر نے ایک انٹرویو میں بتایا کہ سنہ 2019 میں ڈی ج ایم او کے ماتحت جی ایچ کیو میں حکومت پاکستان کی درخواست پر ایک سیل بنایا گیا تھا۔  اپنے انٹرویو میں انھوں نے بتایا کہ `30 سے زائد محکموں اور وزارتوں اور ایجنسیوں کے درمیان کوارڈینیشن کا میکنزم بنایا گیا، سیل نے دن رات کام کر کے منی لانڈرنگ اور ٹیرر فنانسگ پر موثر لائحہ عمل بنایا جس پر تمام اداروں نے عمل کیا اور اس کی وجہ سے قانون بنا۔۔۔ ان اقدامات کی وجہ سے ترسیلات میں تاریخی بہتری آئی، اگر منی لانڈرنگ کے حوالے سے دیکھیں تو 58 بلین روپے پاکستان نے ریکور کیے۔‘ گرے لسٹ سے نکلنے سے پہلے وزیر مملکت برائے خارجہ امور حنا ربانی کھر نے ایک غیر ملکی چینل کو انٹرویو دیتے ہوئے کہا ہم وائٹ لسٹ میں رہنا چاہیں گے۔  انھوں نے کہا کہ `کوئی ملک بھی گرے لسٹ میں نہیں رہنا چاہے گا اس کے چیلنجز ہیں اس کے اثرات ہیں۔ یہ سرمایہ کاروں کا اعتماد ختم کرتا ہے۔۔ یقیناً ہم بین الاقوامی ریگیولیٹری سسٹم کے ساتھ انگیج رہنا چاہیں گے فرنٹ رننر رہنا چاہتے ہیں لیکن گرے لسٹ میں نہیں۔‘ گرے لسٹ ٹاسک پورے کرنے کا کریڈٹ کس کو جاتا ہے؟ معاشی امور کے ماہر عابد سلہری کہتے ہیں کہ ’یہ مجموعی طور پر پورے پاکستان کے اداروں کا کریڈٹ ہے۔‘ تاہم وہ کہتے ہیں کہ ’اکتوبر سے مارچ تک کے اقدامات سابق وزیر خزانہ حماد اظہر کی قیادت میں لیے گئے اور اس کی حوصلہ افزائی کرنی چاہیے۔‘  وہ کہتے ہیں کہ ’معاشی نقصانات اپنی جگہ لیکن اگر پاکستان کے فسکل پالیسی اور پریکٹس میں اگر کچھ نقائص تھے جن کو دہشت گروں کی معاونت کے لیے استعمال کیا جا سکتا تھا تو انھیں دور کیا گیا۔‘  عابد سلہری کہتے ہیں کہ اس میں سٹیٹ بینک سے لے کر بینکوں اور قانون نافذ کرنے والے اداروں اور سول و ملٹری اداروں تک تمام کا کردار ہے۔ ’بینکوں کو پہلی بار عادت پڑی کہ وہ اپنے کسٹمرز کی بائیو میٹرک کے ذریعے شناخت کریں، قانون نافذ کرنے والے اداروں نے اپنی پالیسیوں کو دیکھا، مقدمات میں جو خامیاں تھیں انھیں دور کیا گیا۔‘ اپنی بات کو آگے بڑھاتے ہوئے انھوں نے کہا کہ پاکستان کی معیشت کو ڈاکومنٹ کرنے میں انھیں اقدامات سے مدد ملی۔  ایسا نہیں کہ پاکستان پہلی بار گرے لسٹ میں آیا ہے۔ فنانشل ایکشن ٹاسک فورس (ایف اے ٹی ایف) ایک بین الحکومتی ادارہ ہے جس کا قیام 1989 میں عمل میں آیا تھا۔ اس ادارے کا بنیادی مقصد یہ ہے کہ بین الاقوامی مالیاتی نظام کو دہشت گردی، کالے دھن کو سفید کرنے اور اس قسم کے دوسرے خطرات سے محفوظ رکھا جائے اور اس مقصد کے لیے قانونی، انضباطی اور عملی اقدامات کیے جائیں۔ مزید پڑھیے  ایف اے ٹی ایف: اہداف مکمل مگر پاکستان گرے لسٹ میں برقرار اس تنظیم کے 35 ارکان میں انڈیا بھی شامل ہے تاہم پاکستان اس کا رکن نہیں ہے۔ سنہ 2008 میں ایف اے ٹی ایف نے اپنی ویب سائٹ پر جاری بیان میں پاکستان میں منی لانڈرنگ اور ٹیرر فنانسگ کے خلاف جامع سسٹم نہ ہونے پر تحفظات کا اظہار کیا تھا اور یہ مانیٹرنگ لسٹ میں آ گیا۔ ایک سال میں تین بار ادارے کی جانب سے بیانات جاری ہوئے اور خدشہ ظاہر ہوا کہ اس کی وجہ سے منی لانڈرنگ ہو سکتی ہے اور دہشت گردی کی مالی معاونت ہو سکتی ہے۔ ،تصویر کا ذریعہGetty Images اگلے برس 25 فروری 2009 کو ایف اے ٹی ایف نے جہاں گذشتہ برس دوہرائے جانے والے خدشات کو پھر سے بیان کیا وہیں پاکستان میں اس کے تدارک کے لیے اس ضمن میں کیے جانے والے اقدامات کا خیر مقدم بھی کیا۔ ادارے نے پاکستان سے کہا کہ وہ منی لانڈرنگ کے معاملے پر ورلڈ بینک اور ایشیا پیسیفک گروپ کے ساتھ مکمل تعاون بھی کرے۔  سنہ 2010 میں جہاں پاکستان میں اعلیٰ سیاسی قیادت کی جانب سے ایف اے ٹی ایف کی تجاویز پر ایکشن پلان کے عزم کا خیر مقدم کیا گیا گرے لسٹ سے نکالا گیا وہیں یہ بھی بتایا گیا کہ ابھی اور بھی اقدامات باقی ہیں جو پاکستان کو کرنا ہوں گے۔ ان میں کراس باڈر کیش ٹرانسفر پر کنٹرول، دہشت گردوں کے اثاثوں کا پتہ لگانے اور ان کو فریز کرنے کے لیے مربوط طریقہ کار بھی شامل تھا۔ اگلے تین برس کے دوران پاکستان کے ایکشن پلان پر عدم اطمینان کا اظہار جاری رہا۔ سنہ 2013 میں پاکستان سے یہ بھی کہا گیا کہ وہ درست قانون سازی کریں اور یقینی بنائیں کہ اس نے ایف اے ٹی ایف کے معیار کے مطابق اقدامات کیے ہیں۔  سنہ 2014 میں ایف اے ٹی ایف نے پاکستان کو انسداد دہشت گردی کے ترمیمی آرڈیننس کو باضابطہ طور پر قانون کا درجہ دینے پر زور دیا۔  سنہ 2015 میں پاکستان مانیٹرنگ لسٹ سے نکل آیا۔  سنہ 2018 میں پاکستان ایک مرتبہ پھر گرے لسٹ میں چلا گیا۔ سنہ 2019، 2020 اور 2021 میں بھی یہی صورتحال رہی اور اب طویل انتظار کے بعد پاکستان کے اقدامات پر ایف اے ٹی ایف نے اطمینان کا اظہار کیا ہے اور گرے لسٹ سے نکالنے کے لیے ادارے کا وفد جائزہ لینے پاکستان آئے گا۔ ڈاکٹر عابد سلہری کہتے ہیں کہ بلیک لسٹ سے بچنے کے لیے چین، ترکی اور ملائشیا نے ووٹ دیے تھے اور شروع سے آخر تک کھڑے رہے پاکستان کے ساتھ۔ ’اب گرے لسٹ سے نکلنے کے لیے پاکستان کو دس ووٹ مزید درکار تھے جو پاکستان کی فارن پالیسی کا بھی ٹیسٹ تھا۔‘ وہ کہتے ہیں کہ ’پاکستان اس سے پہلے بھی گرے لسٹ میں رہا ہے۔ اس وقت آپ کو کوئی شور زیادہ سنائی نہیں دیا یا بہت زیادہ پتہ نہیں چلا اس کی وجہ یہ ہے کہ اس وقت پاکستان اور معربی ممالک کے مفادات مشترک تھے۔ لیکن پچھلے برسوں میں امریکہ کے ساتھ پاکستان کی پالیسی میں دوری تھی اور اس کی وجہ سے اس کے اثرات پاکستان کو زیادہ برے طریقے سے محسوس ہو رہے تھے۔‘ عابد سلہری کہتے ہیں کہ اب پاکستان کے لیے فائدہ ہو گا کہ یہاں سرمایہ کار لوٹیں گے اور پاکستان سے ٹرانزیکشن بھیجنے اور لانے میں سکروٹنی کے عمل میں مدد ملے گی اور اس سے یہ بھی پتہ چلتا ہے کہ پاکستان دہشت گردی اور منی لانڈرنگ کے خلاف اقدامات میں پر عزم ہے۔  ان کی بات کو آگے بڑھاتے ہوئے ماہر قانون سروپ اعجاز نے کہا کہ ’کریڈیٹ کی بات کرنا مشکل ہے لیکن یہ بات درست ہے کہ نکلنے کے لیے ہمیں بہت کچھ کرنا پڑا اور وہ لمبے عرصے میں ہوا، کسٹم کے اقدامات تھے، وزارت داخلہ کو کام کرنا تھا، سب سے بڑا قدم حافظ سیعد کی سزا تھی۔ ہاں کریڈٹ کے دو پہلو ہیں۔‘ وہ کہتے ہیں  ’ایف اے ٹی ایف کا اصول ہے کہ یا تو تمام نکات پورے کریں یا ان کے قریب ہوں تو آپ دیکھیے کہ پاکستان نے بہت سے اقدامات کیے اور کریڈٹ سابقہ سیاسی حکومت اور اداروں کو تو جاتا ہے لیکن دوسرا پہلو یہ ہے کہ ایف اے ٹی ایف اگر ہمیں عملی اقدامات پر دیکھ رہی ہوتی تو پچھلی بار ہی ہمیں لسٹ سے نکال دیتی کیونکہ کارکردگی تو پچھلی بار بھی ٹھیک تھی۔ چاہے منی لانڈرنگ کے خلاف ہو یا پھر ٹیرر فنانسگ کے بارے میں ہو، لیکن دوسرا پہلو سفارتی یا سیاسی نوعیت کا تھا اور یہ سمجھنے کی ضرورت ہے کہ ایف اے ٹی ایف نیوٹرل نہیں ہے، یہ پولیٹیکل میکنزم ہے، اس کا سیاسی پس منظر ہے۔ یہ نہیں کہا جا سکتا کہ اس کے اصول و قواعد کا اطلاق تمام ممالک پر یکساں ہوتا ہے۔‘  کریڈیٹ کس کو جاتا ہے؟ اس حوالے سے نیکٹا سے منسلک ایک عہدے دار نے بی بی سی سے گفتگو کرتے ہوئے نام ظاہر نہ کرنے کی شرط پر کہا کہ گرے لسٹ میں جب پاکستان آیا تھا تو اس وقت ملک میں نگراں حکومت تھی اور اس کے بعد پی ٹی آئی کی حکومت آئی اور اب مسلم لیگ کی اتحادی جماعتوں کے ساتھ حکومت ہے اور ان تمام حکومتوں نے سیاسی طور پر ایف اے ٹی ایف کی شرائط پر عمل کرنے کے عزم کا اظہار کیا تھا۔  ’اس کا کریڈٹ سابقہ حکومتوں اور موجود حکومت کو بھی جاتا ہے لیکن اس کا کریڈٹ کسی ایک سیاسی جماعت کو نہیں جاتا کیونکہ جو بھی بل پاس ہوئے اس میں حکومت اور اپوزیشن دونوں موجود ہوتے تھے۔‘ وہ کہتے ہیں کہ سیاسی عزم اپنی جگہ لیکن زیادہ کام سول اور ملٹری اداروں نے مل کر کیا ہے۔  `سول اداروں نے ہی کام کرنے تھے چاہے وہ تحقیقات ہیں، مقدمات ہیں، گائیڈ لائنز ہیں پالیسیاں ہیں وہ تو سول اداروں نے ہی کرنا تھا۔ اس میں نیکٹا، منسٹری آف فارن افیئرز، وزارت داخلہ، ایف بی آر، سی ٹی ڈی ڈی، ایس ای سی پی، سٹیٹ بینک، ایس پی ڈی اور دیگر ادارے شامل ہیں۔‘ نیکٹا کے اہلکار نے بتایا کہ قانون بنا کر اس پر عمل درآمد اصل قدم تھا یہ ایکشن پلان ہے۔  ’اس عمل میں ملٹری کے اداروں نے بھی کلیدی کردار ادار کیا ہے، یہ ایک سیاسی جماعت یا ایک ادارے کا کام نہیں تھا۔ بہت سے سٹیک ہولڈر شامل تھے، وہ کہتے ہیں ناں `ہول آف دی گورنمنٹ اپروچ‘ تو یہ وہ تھی۔ ہر ادارے میں کچھ ایسے لوگ تھے جنھوں نے اپنی فیملی لائف کمپرومائز کی اپنی چھٹیاں عیدیں بھی قربان کیں کیونکہ یہ روٹین ٹائپ کی گرے لسٹ نہیں تھی جس میں ممالک جاتے ہیں اور نکل جاتے ہیں۔ یہ بہت پیچیدہ عمل تھا۔ ایک ایکشن کے بہت سے سب ایکشن ہوتے تھے۔‘  نیکٹا کے عہدے دار نے بتایا کہ ایک وقت ایسا بھی آیا تھا کہ جب سال پہلے بلیک لسٹنگ کا شدید خطرہ تھا لیکن ’خیر اس سے ہم نکل آئے اور حقیقت یہ ہے کہ اس وقت یہ بین الاقوامی برادری کے اپنے بھی حق میں بھی نہیں تھا۔‘  ’یہ صرف بین الاقوامی برادری کا پریشر نہیں تھا یہ حقیقت میں ہمارا اپنا ملکی مفاد بھی تھا۔ ہاں یہ حقیقت بھی ہے کہ یہ مکمل طور پر تکنیکی نہیں تھا اس کے کچھ سیاسی پہلو بھی ہیں۔ ایف اے ٹی ایف  کی تجاویز پر عملدرآمد ضروری ہوتا ہے میں سمجھتا ہوں کہ دنیا کو اور ایف اے ٹی ایف کو لائن کھینچنی ہو گی کہ کہاں سے اس ادارے کا کام شروع ہوتا ہے اور کہاں سے دنیا کے دیگر اداروں کا کام شروع ہوتا ہے تاکہ ایف اے ٹی ایف ایک واچ ڈاگ کے طور پر رہے اور اس کے ممبران اسے سیاسی بنیادوں پر استعمال نہ کر سکیں۔‘  احسان غنی کہتے ہیں کہ نیکٹا کا کردار اس میں اہم رہا ہے لیکن فارن آفس میں یہ انڈرسٹینڈنگ تھی کہ یہ ایک سنجیدہ معاملہ ہے اور اس کے کیا اثرات ہو سکتے ہیں۔  ’بہت سے ایکٹرز ایسے ہیں جن کا نہ کسی نے نام لینا ہے نہ دینا ہے وہ وہ لوگ ہیں جو پس پردہ کام کر رہے تھے۔‘ وہ تسلیم کرتے ہیں کہ ایف اے ٹی ایف کے پریشر سے پاکستان نے بہت سے اقدامات کیے جو اس کے اپنے فائدے کا باعث ہیں۔  ’اے پی ایس ہوا تو ہم جاگ گئے اور پھر سو گئے، سی ایف ٹی کی جانب توجہ دینے کی ضرورت ہے۔ آپ سمجھیں کہ اگر ایف اے ٹی ایف کا پریشر نہ ہوتا تو ہم نے جو کام پانچ سال میں کیا وہ 15 برس میں بھی نہ کر پاتے۔‘ وہ کہتے ہیں کہ آپ یہی سمجھ جائیں کہ اب سنجیدگی کا عالم یہ ہے کہ اب ان میٹنگز میں بھی ہمارے وزارت خارجہ اور وزارت خزانہ میں سے اعلی حکام جاتے ہیں۔  تاہم نیکٹا کے سابق سربراہ احسان غنی کہتے ہیں کہ ’گرے لسٹ سے نکلنے کے بعد مجھے اب یہ خطرہ ہے کہ ہم پھر سے سو جائیں گے، اس لیے ان کوششوں کو ختم نہیں کرنا چاہیے جاری رکھنا چاہیے، ہمیں ایف اے ٹی ایف کے ممبران اور دیگر اداروں کے ساتھ اپنا تعلق رابطہ رکھنا چاہیے، اپنی استعداد بڑھانی چاہیے۔‘ وہ کہتے ہیں کہ ’معلوم نہیں کہ کب تک ہم پر یہ تلوار لٹکتی رہے گی اور ہو سکتا ہے ہم سے تھوڑی بہت نرمی اور آسانی برتی جائے لیکن پھر ہم کوئی ایسا کام نہ کر جائیں یا ہمارے متھے لگ جائے، انڈیا کچھ کر دے، ممبئی سٹائل یا پلوامہ جیسا کوئی کام کر دے اور پھر ہمارے ملک کے شناختی کارڈ وہاں پائے جائیں تو ایسے میں ہمیں پھر وہیں (گرے لسٹ میں) دوبارہ سے دھکیل دیا جائے گا۔‘
53,pakistan,پاکستان میں ویپنگ کلچر: نوجوان نسل کو ویپ ’کُول لگتا ہے اور اس کا ایک ششکا ہے',’کوائل (coil) ہے؟ جی کا کوائل؟‘ یہ سوال میرے تو سر کے اوپر سے گزر گیا مگر دکاندار نے ہڑبڑائے ہوئے صارف کو اثبات میں سر ہلاتے ہوئے ایک چھوٹا سا پرزہ ہاتھ میں تھما دیا۔ ابھی چند ہی لمحے گزریں ہوں گے کہ ایک اونچی آواز سنائی دی ’او ہو باس بہت شکریہ! بڑی شدت سے اس کی کمی محسوس ہو رہی تھی۔‘ میں نے دائیں جانب دیکھا تو وہی شخص دھوئیں کے بادلوں میں لپٹا کاؤنٹر پر اپنا چہرہ ٹکائے اور دونوں ہاتھ پھیلائے کسی ایسے سرور میں مبتلا تھا کہ اس نے یہ پرواہ کیے بغیر کہ چار اور لوگ بھی دکان میں موجو ہیں ’او ہو شکریہ‘ کا راگ کچھ دیر جاری رکھا۔   یہ منظر ہے ایک سٹور کا جو اسلام آباد کے ایک پوش علاقے ایف-6 میں واقع ہے، جہاں الیکٹرانک سگریٹ (ای سگریٹ) یا ویپ فروخت ہوتا ہے۔ ای سگریٹ میں عام طور پر نکوٹین ہوتی ہے جو کہ سگریٹ میں نشے کا عنصر ہوتا ہے اور غالباً بار بار شکریہ کہنے والے صاحب کو اسی کیمیکل کی طلب تھی۔ چند سال پہلے تک تو شاید بہت سے نوجوانوں نے ویپ سٹور کا نام تک نہ سنا ہو مگر اب صرف جڑواں شہروں راولپنڈی اور اسلام آباد میں ہی اس طرز کی کئی دکانیں ہیں۔ یہ ای سگریٹ ہے کیا اور پاکستان میں اس کا رجحان تیزی سے کیوں بڑھ رہا ہے؟ کیا یہ سگریٹ کے مقابلے میں زیادہ محفوظ ہے؟ ویپنگ سے متعلق ملک میں کیا قوانین ہیں؟  ان تمام سوالات کا جواب تلاش کرنے کے لیے میں نے متعدد ویپ سٹورز کا دورہ کیا اور کئی نوجوانوں سے بات کی جو اس کی طرف مائل ہو رہے ہیں۔ پاکستان میں ای سگریٹ یا ویپنگ کا بڑھتا رجحان     پاکستان میں تمباکو کا استعمال کرنے والوں کی تعداد 2 کروڑ 39 لاکھ سے زیادہ ہے۔ حکومت پاکستان کی جانب سے قائم کردہ ٹوبیکو کنٹرول سیل کے مطابق اس کُل تعداد میں سے تقریباً ایک کروڑ 60 لاکھ افراد تمباکو کا استعمال سگریٹ کے ذریعے کرتے ہیں۔  سگریٹ کے پیکٹس پر سنہ 2015 میں ایک قانون کے ذریعے یہ لازم کر دیا گیا کہ پیکٹ پر 90 فیصد جگہ پر خوفناک تصاویر شائع کی جائیں گی جو اسے استعمال کرنے والوں کو اس کے نقصانات سے آگاہ اور خبردار کر سکیں۔  اس کے برعکس رنگ برنگی پیکنگ، سٹور میں بیٹھنے کے لیے آرام دہ کرسیاں اور اکثر و بیشتر بغیر کسی انتباہ کے فروخت ہوتے ای سگریٹ، زیادہ سے زیادہ لوگوں بالخصوص نوجوانوں کو اپنی طرف مائل کر رہے ہیں۔ ویپنگ کا بڑھتا ہوا رجحان زیادہ تر تو ملک کے شہری علاقوں میں پایا جاتا ہے مگر جوں جوں اس کی مانگ میں اضافہ ہو رہا ہے ان ای سگریٹس کو اب آپ گروسری سٹورز اور پان سگریٹ کی دکانوں پر بھی فروخت ہوتا دیکھ سکتے ہیں۔ چینی اور پاکستانی ساخت کا بنا ای سگریٹ اب مارکیٹ میں کم سے کم ڈھائی ہزار روپے میں فروخت ہو رہا ہے اور ان اشیا کی آسان دستیابی کا مطلب ہے کہ پہلے صرف ایلیٹ کلاس کو ٹارگٹ کرتے اس ای سگریٹ کی رسائی اب متوسط طبقے تک بھی ممکن ہو گئی ہے۔  راولپنڈی کے بحریہ ٹاؤن میں ایک ویپ سٹور کے مینیجر شاہ رخ جہانگیر نے ای سگریٹ کے بڑھتے ہوئے رجحان کے بارے میں بتایا کہ زیادہ تر کالج جانے والے طلبا ان دکانوں کا رخ کرنے لگے ہیں اور وہ افراد بھی جو سگریٹ چھوڑنے کے لیے ای سگریٹ کا سہارا لے رہے ہیں۔  نوجوان نسل کو ویپ ’کوول لگتا ہے اور اس کا ایک ششکا ہے‘ ’آپ سے جو سگریٹ پینے کے بعد بدبو آتی ہے، وہ چلی جاتی ہے اور آپ لوگوں اور گھر والوں کے سامنے بھی شرمندہ نہیں ہوتے۔‘ 22 سال کے طالبعلم احمد امتیاز نے ویپ میں دستیاب مختلف فلیورز کے باعث سگریٹ چھوڑ کر یہ اپنانے کا فیصلہ کیا اور ان کے مطابق اب وہ ’مِنٹی فریش‘ رہتے ہیں۔ نوجوان نسل کیا ویپ کو ایک فیشن سٹیٹمنٹ کے طور پر استعمال کر رہی ہے؟ اس پر ایک اور نوجوان زین العابدین کا کہنا تھا کہ ’نوجوانوں کو بہت سارا دھواں پرکشش لگتا ہے اور ویپ انھیں کوول دکھتا ہے اور اس کا ایک ششکا ہے۔‘ ماہر نفسیات نبیلہ صدف کا نوجوانوں میں ویپ کے بڑھتے ہوئے رجحان پر کہنا تھا کہ اس کی ایک بڑی وجہ دوستوں کا دباؤ ہے۔ ’جب طالب علم کالج داخل ہوتا ہے تو وہ سٹائل کے لیے دوستوں میں اپنے آپ کو منوانے کے لیے اس کا استعمال کرنا ضروری سمجھتے ہیں۔‘ نبیلہ صدف کے مطابق بہت سے ایسے بھی نوجوان ہیں جو اس عمر میں نئی چیزوں کے ساتھ تجربہ کرنا چاہتے ہیں اور اس لیے بھی نشہ آور چیزوں کی طرف راغب ہوتے ہیں۔  ویپ استعمال کرنے والے متعدد لوگوں سے میری بات ہوئی اور سب نے ہی اس بات پر اتفاق کیا کہ یہ مشین ایسی سہولت فراہم کرتی ہے جو سگریٹ نہیں کرتا۔ اس میں موجود فلیورز کی خوشبو اور سب سے بڑھ کر اسے کہیں بیٹھے با آسانی پی لینا ویپ یا ای سگریٹ کو پُر کشش بناتی ہے۔  کیا ای سگریٹ واقعی تمباکو نوشی سے زیادہ محفوظ ہے؟ سگریٹ چھوڑ کر ویپ پر منتقل ہونے والے بہت سے صارفین میں یہ تاثر پایا جاتا ہے کہ وہ اب ایک ایسی چیز پر منتقل ہو گئے ہیں جس کے نقصانات سگریٹ کے مقابلے میں بہت کم ہیں۔ ڈھائی سال سگریٹ کے عادی رہنے والے حیدر امین کا ماننا ہے کہ ویپ استعمال کرنے کے بعد انھیں یہ تسلی ہوتی ہے کہ وہ کینسر کا باعث بننے والے ہزاروں کیمیکلز کو جلا کر اپنے پھیپھڑوں میں نہیں لے جا رہے۔  یہ بھی پڑھیے  امریکہ میں ای سگریٹ کے استعمال سے پہلی موت ’سگریٹ نوشی میرے شوہر کرتے تھے لیکن کینسر مجھے ہو گیا‘ سگریٹ سے ویپنگ پر منتقل ہونا ’دل کے لیے بہتر‘ ہوسکتا ہے یہ بات درست ہے کہ ای سگریٹ میں موجود نکوٹین تمباکو نوشی کے دھوئیں میں شامل متعدد زہریلے کیمیکلز جیسے کہ ٹار اور کاربن مونو آکسائیڈ کے مقابلے میں نسبتاً کم نقصان دہ ہے۔ عام سگریٹوں میں موجود تمباکو سے ہر سال تمباکو نوشی کرنے والے ہزاروں افراد ہلاک ہو جاتے ہیں مگر تمباکو کے برعکس نکوٹین کینسر کا باعث نہیں بنتی۔ عالمی ادارہ صحت کے مطابق دنیا بھر میں ہر سال تمباکو کے استعمال سے تقریباً 80 لاکھ افراد ہلاک ہوتے ہیں۔ برطانیہ کے ڈاکٹرز، ماہرین صحت، کینسر کے خلاف کام کر رہی تنظیمیں اور حکومتیں اس بات پر متفق ہیں کہ موجود شواہد کے مطابق عام سگریٹس سے لاحق خطرے کے مقابلے میں ای سگریٹس بہت کم خطرے کے حامل ہوتے ہیں۔ تاہم اس کا یہ مطلب ہرگز نہیں کہ ای سگریٹس مکمل طور پر خطرے سے خالی ہیں۔ اسلام آباد کے شفا ہسپتال میں کام کرنے والے پلمونولوجسٹ ڈاکٹر جعفر خان کے مطابق ’بہرحال اس میں نکوٹین موجود ہے جو ایک نشہ ور جز ہے اور اس کی لت لوگوں کی صحت کو بہت نقصان پہنچا سکتی ہے۔‘ دنیا بھر میں کی جانے والی تحقیق اب تک ویپنگ کے دیرپا اثرات پر کوئی حتمی رائے نہیں دے پائی، جس کی وجہ سے بہت سے ممالک میں قائم صحت عامہ کے ادارے اسے سگریٹ چھوڑنے کے لیے ایک متبادل کے طور پر تجویز نہیں کرتے۔  کیا پاکستان میں ای سگریٹ کے مواد سے متعلق قوانین موجود ہیں؟ عالمی ادارہ صحت کی سنہ 2018 کی ایک تحقیق کے مطابق دنیا بھر میں ویپ استعمال کرنے والے افراد کی تعداد 4 کروڑ 10 لاکھ سے زائد ہے اور ظاہر ہے ان چار سال میں اس تعداد میں بے پناہ اضافہ ہوا ہو گا۔  پاکستان میں ویپنگ اور ای سگریٹ سے متعلق کوئی قواعد موجود نہیں جبکہ اس کے برعکس برطانیہ میں ای سگریٹس کے مواد کے حوالے سے سخت قوانین موجود ہیں۔ مثال کے طور پر برطانیہ میں تحفظ کی خاطر ای سگریٹ میں نکوٹین کی مقدار کی حد مقرر ہے اور اس بات کی خاص نگرانی کی جاتی ہے کہ ان کے اشتہار کیسے دیے جا سکتے ہیں اور ان کی فروخت کہاں اور کیسے کی جا سکتی ہے۔ دوسری جانب پاکستان کے پڑوسی ملک انڈیا میں ای سگریٹس اور ویپ پر مکمل پابندی عائد ہے۔ پاکستان میں اس حوالے سے قانون نہ ہونے کا مطلب ہے کہ درآمد شدہ ویپنگ مشینوں کے معیار پر کوئی چیک نہیں۔ پاکستان سٹینڈرڈ کوالٹی کنٹرول اتھارٹی کے ایک اہلکار نے بی بی سی کو بتایا کہ کسی بھی قسم کے ای سگریٹ ان کی ’مینڈیٹری لسٹ‘ میں شامل نہیں اور وہ اس لیے اس کے معیار کی نگرانی کرنے کے مجاز نہیں۔  وزیراعظم شہباز شریف کے مشیر برائے اصلاحات سلمان صوفی کا کہنا تھا کہ حکومت سرکاری طور پر ای سگریٹ یا ویپنگ کی حوصلہ شکنی کرتی ہے۔ سلمان صوفی کا کہنا تھا کہ صوبائی حکومتوں کے صحت کے ڈیپارٹمنٹس ویپ اور ای سگریٹس کے لوگوں پر پڑنے والے اثرات کا ڈیٹا اکٹھا کر رہی ہے اور اسے جمع کرنے کے بعد ہی وہ یہ فیصلہ کر پائیں گے کہ اس پر آیا مکمل پابندی لگانی ہے یا سخت ریگولیشن متعارف کرانے ہیں۔
54,pakistan,’شروع کے چند ’مایوس کن‘ سیکنڈ کے بعد مجھے محسوس ہوا کہ اس نے پلک جھپکی‘,ایک نوجوان لڑکے کو جب مقامی لوگوں نے پانی سے نکالا تو لگا کہ وہ آخری سانسیں لے رہا ہے اور اسے بچانے کا کوئی ذریعہ نہیں مگر موقع پر موجود لوگوں نے اس لڑکے کو ایک نئی زندگی دے دی۔ گلگت بلتستان کے ضلع گلگت کے قریب وادی نلتر میں سلطان شعیب نے دیکھا کہ کیسے کچھ افراد نے ست رنگی جھیل کے قریب ایک نوجوان لڑکے کی جان بچائی۔  ’انھوں نے انتہائی پھرتی کے ساتھ لڑکے کو ابتدائی طبی امداد دیتے ہوئے اس کی سانس بحال کرنے کی کوشش شروع کر دی تھی۔ موقع پر سب اپنے سانس روکے یہ منظر دیکھ رہے تھے۔ وہ اس وقت تک اس کی سانس بحال کرتے رہے جب تک وہ لڑکا اُٹھ کر کھڑا نہیں ہو گیا۔‘ وادی نلتر کی یہ ویڈیو سوشل میڈیا پر بھی وائرل ہوئی جس میں دیکھا جا سکتا ہے کہ ایک ڈاکٹر قرّۃ العین اور ان کے شوہر چوہدری اسرار ایک نوجوان کو مصنوعی تنفس فراہم کر رہے ہیں۔  نوجوان کو زمین پر لٹایا گیا اور بروقت سی پی آر ملنے کی وجہ سے اس کی زندگی بچانے میں مدد ملی۔  چچا کو بچانے کی کوشش کرنے والا بھتیجا زندگی کی بازی ہار گیا سلطان شعیب بتاتے ہیں کہ واقعہ تین دن قبل ست رنگی جھیل کے پاس ایک اور چھوٹی سی جھیل کے قریب پیش آیا۔ دونوں چچا اور بھتیجا خانہ بدوش ہیں اور حالیہ دنوں میں ہی انھوں نے جھیل کے قریب ڈیرے ڈالے تھے۔ یہ دونوں جن کی عمریں کوئی 15 سال سے لے کر 20 سال تک ہوں گی وہاں پر اپنے مال مویشیوں کی دیکھ بھال کر رہے تھے۔  سلطان شعیب کہتے ہیں کہ یہ دونوں چھوٹی جھیل کے قریب کنارے پر موجود تھے کہ اچانک چچا کا پاؤں پھسل گیا اور وہ پانی میں گر گئے۔ بھتیجے نے دیکھا کہ چچا کو پانی سے نکلنے میں مشکل پیش آ رہی ہے تو وہ ان کی مدد کے لیے پانی میں کود گئے۔  پانی سے پہلے چچا کو نکالا گیا جنھیں فوراً ہی ڈاکٹر قرّۃ العین اور ان کے شوہر کی جانب سے مدد مل گئی اور ان کی جان بچا لی گئی جبکہ بھتیجے کو کچھ وقفے کے بعد نکالا جا سکا۔ دونوں نے ان کی بھی جان بچانے کی کوشش کی مگر اس میں کامیابی نہ مل سکی۔  ڈاکٹر قرّۃ العین نشتر ہسپتال ملتان میں ایک کینسر سپیشلسٹ ہیں جبکہ چوہدری اسرار ملتان کے ریڈیو مست 103 کے انچارج اور اینکر ہیں۔  ’نیچے اترو تمھاری مدد کی ضرورت ہے‘ چوہدری اسرار بتاتے ہیں کہ ان کا پروگرام ضلع مانسہرہ میں ناران جانے کا تھا مگر اُن کے ایک دوست کی خواہش تھی کہ وہ اُن کے ساتھ اکٹھے وادی نلتر کا بھی دورہ کریں۔  ’ہم لوگ ست رنگی جھیل کے پاس سے گزر رہے تھے کہ میں نے دیکھا کہ بہت سی خواتین اور مرد اکھٹے ہیں اور وہ ایک نوجوان کے پاس رو رہے ہیں۔‘ چوہدری اسرار کہتے ہیں کہ ’ہمارا یہ دورہ اپنے خاندان کے ہمراہ تھا جس میں ہمارے بچے اور خاندان کے دیگر لوگ شامل تھے۔ ہم دو جیپوں پر سوار تھے۔ میں جیپ سے اترا تو اس کے ساتھ ہی ہماری دوسری جیپ سے ڈرائیور اترا اور اس نے فوراً اس جھیل میں چھلانگ لگا دی۔‘  ’میں نے نوجوان کو دیکھ کر فورا اپنی اہلیہ سے کہا کہ فوراً نیچے اترو تمھاری ضرورت ہے۔‘  اتنی دیر میں اُنھوں نے مقامی لوگوں کو آواز لگائی کہ اُن کے ساتھ ڈاکٹر موجود ہے جس پر نوجوان کو ڈاکٹر قرّۃ العین کے پاس لے آیا گیا۔  جب اس کو لٹایا گیا تو دیکھا کہ بظاہر اس نوجوان کی نہ تو سانس چل رہی تھی، نہ دل کی دھڑکن تھی جبکہ منہ سے جھاگ نکل رہی تھی۔ میں نے فوراً اپنی پیشہ ورانہ تربیت کو بروئے کار لاتے اس کو سی پی آر دینا شروع کر دیا۔  شروع کے چند سیکنڈ مایوس کن تھے۔  ڈاکٹر قرّۃ العین کہتی ہیں کہ اُنھوں نے اپنی تربیت کے مطابق اس کے سینے کو اپنے دونوں ہاتھوں سے پوری قوت کے ساتھ پمپ کرنا شروع کر دیا۔  ’میری کوشش تھی کہ اس کی دھڑکن اور سانس بحال ہو جائے مگر شروع کے چند سیکنڈ بہت مایوس کن تھے۔ اس موقع پر میں نے اسرار سے کہا کہ میری مدد کرو اور اپنے منھ سے نوجوان کے منھ پر زور پھونک مارو اس کا سانس بحال کرو۔‘  ڈاکٹر قرّۃ العین کہتی ہیں ’میرا اپنا سانس پھول رہا تھا مگر کوشش جاری رکھی کہ کسی طرح اس کی دھڑکن اور سانس بحال ہو جائے۔ شروع کے چند سیکنڈ گزرنے کے بعد مجھے محسوس ہوا کہ اس نے پلک جھپکی۔ سانس کی رمق اور دل کی دھڑکن سنی تو اسرار سے کہا کہ تھوڑا زور سے اس کے منھ میں سانس پھونکو۔‘  یہ بھی پڑھیے  20 مغوی بچوں کی جان، انجلی کی سمجھداری نے بچائی  ’اپنے بچوں کے بارے میں سوچتا تو شاید اتنے لوگوں کو نہ بچا پاتا‘ زچگی میں حاملہ ماؤں کی بپتا: پاکستانی مردوں کو کیا کرنے کی ضرورت ہے؟ اس سب کے نتیجے میں نوجوان کی حالت بہتر ہونی شروع ہوئی۔ ہم نے پانچ چھ منٹ تک سی پی آر جاری رکھا جس کے بعد اس نے آنکھیں کھولیں اور پھر تھوڑی دیر کے بعد وہ مکمل ہوش میں آ گیا اور پھر وہ اٹھ کر بیٹھ گیا۔  چوہدری اسرار کہتے ہیں کہ اُن کی جیپ کا ڈرائیور جس نے پانی میں چھلانگ لگائی تھی ایک ماہر تیراک تھا۔  ’وہ دوسرے نوجوان کو بہت دور سے جا کر باہر نکال کر لے آیا تھا۔ اس کو ڈاکٹر قرّۃ العین نے دیکھا تو زیادہ وقت گزر چکا تھا اس کی سانس اور دھڑکن بحال کرنا ممکن نہیں تھا۔‘ ’خوشی کے ساتھ ساتھ رنج بھی ہے‘ ڈاکٹر قرّۃ العین کہتی ہیں کہ ان کا تعلق مڈل کلاس خاندان سے ہے۔ بچپن ہی سے اُنھیں ڈاکٹر بننے کا شوق تھا اور اُنھوں نے ہمیشہ سکالرشپ پر تعلیم حاصل کی ہے۔  وہ کہتی ہیں کہ اگر اسرار اُن کی مدد اور حوصلہ افزائی نہ کرتے تو وہ کبھی بھی ایک ماہر ڈاکٹر بن کر پریکٹس جاری نہ رکھ سکتیں۔  ’ایم بی بی ایس کرنے کے بعد شادی ہو گئی، اس کے بعد اسرار نے قدم قدم پر میرا ساتھ دیا ہے اور میری حوصلہ افزائی کی ہے۔‘  ڈاکٹر قرّۃ العین کہتی ہیں کہ اسرار اکثر فیسیں جمع کروا کر آ جاتے اور اُنھیں کہتے کہ بس امتحان کی تیاری کرو امتحان میں فیل نہیں ہونا ہے اور میں بھی سب کچھ چھوڑ چھاڑ کر امتحان کی تیاری میں لگ جاتی تھی۔‘ وہ کہتی ہیں کہ جب اسرار نے کہا کہ تمھاری ضرورت ہے تو وہ سب کچھ بھول گئیں کہ وہ تفریحی دورے پر ہیں اور اُن کے ذہن میں صرف یہی چل رہا تھا کہ اُنھوں نے اس لڑکے کی جان بچانی ہے۔  جس وقت اُنھوں نے ہم سے بات کی اس وقت بھی وہ اپنے تفریحی دورے پر ہی ہیں۔  اُنھوں نے بتایا کہ اُنھوں نے اس واقعے سے بہت کچھ سیکھا ہے۔ ساتھ ہی ساتھ ایک نوجوان کی جان بچانے کی اُنھیں اتنی خوشی ہے کہ وہ بتا نہیں سکتیں، مگر دوسرے کی جان چلی جانے پر رنجیدہ بھی ہیں۔  سی پی آر کی اہمیت کیا ہے؟ سی پی آر (کارڈیوپلمنری ریسسیٹیشن) ابتدائی طبی امداد کا طریقہ ہے اور اس کا استعمال سیکھنے کے لیے ڈاکٹر ہونا یا طبی عملے سے منسلک ہونا ضروری نہیں ہے۔  ایوب ٹیچنگ انسٹیٹوٹ ایبٹ آباد کے ڈپٹی ڈائریکٹر برائے ایمرجنسی سروسز ڈاکٹر فضل منان کہتے ہیں کہ سی پی آر کا مقصد دل اور پھیپھڑوں کو ہاتھوں سے پمپ کر کے دھڑکن اور سانس کی بحالی ہے۔  ’یہ عام طور پر ان مریضوں کے ساتھ کیا جاتا ہے جن کی دل کی دھڑکن کی رفتار بہت کم ہو چکی ہو یا ہو رہی ہو اور سانس کی بحالی میں بہت دشواری ہو۔ اس میں چند سیکنڈز اہمیت کے حامل ہوتے ہیں۔‘ اُن کا کہنا تھا کہ اکثر ہسپتالوں کی ایمرجنسی میں بھی اس کا استعمال کیا جاتا ہے اور کئی معاملات میں اگر طبی عملہ صرف سی پی آر ہی ٹھیک سے کر دے تو مریض کی جان بچائی جا سکتی ہے۔  اُنھوں نے کہا کہ ’سی پی آر ہمارے نوجوانوں کو لازمی سیکھنا چاہیے۔ کسی بھی وقت اسے کام میں لا کر کسی کی جان بچائی جا سکتی ہے۔‘
55,pakistan,قیاس آرائیاں، پیشگوئیاں اور قبل از وقت مبارکبادیں: ’اب گرے لسٹ میں رہنے کا کریڈٹ کس کو دینا ہے؟‘,منی لانڈرنگ اور دہشتگردی کی مالی معاونت کے نگراں عالمی ادارے ایف اے ٹی ایف نے پاکستان کو گرے لسٹ میں برقرار رکھتے ہوئے رواں سال اکتوبر کے دوران ’آن سائٹ وزٹ‘ کے بعد حتمی فیصلے کا عندیہ دیا ہے۔ پاکستان نے اس خبر کا خیرمقدم کرتے ہوئے اسے ’خوش آئند پیش رفت‘ قرار دیا ہے۔  تاہم اگر پاکستانی سوشل میڈیا اور مقامی ذرائع ابلاغ کی بات کی جائے تو ’باوثوق ذرائع‘ سے چلنے والی اُن خبروں اور واٹس ایپ میسجز کی بنیاد پر قبل از وقت جشن منانا شروع کر دیا گیا تھا کہ ایف اے ٹی ایف نے پاکستان کو گرے لسٹ سے نکال دیا ہے جس کا باقاعدہ اعلان جمعہ کی شام کر دیا جائے گا۔  اور اس دوران یہ بحث بھی شروع ہو گئی تھی کہ اس اہم کامیابی کا سہرا کس کے سر بندھنا چاہیے۔  اگرچہ فنانشل ایکشن ٹاسک فورس (ایف اے ٹی ایف) کے پلینری اجلاس میں پاکستان کی کارکردگی کو مدنظر رکھتے ہوئے گرے لسٹ سے نکالنے یا مزید رکھنے کا فیصلہ پاکستان کے مقامی وقت کے مطابق جمعہ کی شام ساڑھے سات بجے سنایا جانا تھا مگر گذشتہ روز سے ہی پیشگوئیوں، افواہوں اور مبارکبادوں کا سلسلہ شروع ہو چکا تھا۔ حتیٰ کہ وزیر مملکت برائے خارجہ امور حنا ربانی کھر کو جمعہ کی صبح یہ وضاحت پیش کرنا پڑی کہ ایف اے ٹی ایف کی جانب سے اجلاس کے بعد بیان جاری کیا جائے گا اور ’نتائج کی پیشگوئی اور قیاس آرائیوں پر مبنی اطلاعات سے گریز کیا جائے۔‘ ایف اے ٹی ایف کے صدر نے پاکستان کے حوالے سے فیصلہ سناتے ہوئے کہا کہ پاکستان نے اہداف حاصل کر لیے ہیں مگر اسے گرے لسٹ میں برقرار رکھا گیا ہے۔ منی لانڈرنگ اور دہشتگردی کی مالی مدد پر نظر رکھنے والے ادارے کا کہنا تھا کہ ان کی ٹیم رواں سال اکتوبر میں ملک کا دورۂ کرے گی جس کے بعد حتمی فیصلہ کیا جائے گا۔ جمعرات کی شام سے ہی ٹوئٹر پر ’تھینک یو عمران خان‘ ٹرینڈ کر رہا تھا جس کے تحت صارفین اور پی ٹی آئی رہنما گرے لسٹ سے نکلنے کا سہرا عمران خان کے سر باندھتے نظر آئے۔ سابق وزیر اعظم عمران خان نے جمعہ کی شام فیصلہ سامنے آنے کے بعد ردعمل دیتے ہوئے کہا ہے کہ ’میری حکومت آئی تو بلیک لسٹ میں شمولیت کے سنگین خطرات منڈلا رہے تھے۔۔۔ اپریل میں عملدرآمد رپورٹ جمع کروائی جس کی بنیاد پر اب فیٹف نے پاکستان کا ایکشن پلان مکمل قرار دیا ہے۔‘ سابق وزیر داخلہ شیخ رشید نے ایف اے ٹی ایف کے کسی اعلان کا انتظار کیے بغیر ہی ’ساری قوم کو مبارک‘ دی اور کہا کہ ’سارا سہرا عمران خان، پاک فوج، وزارت داخلہ اور ذیلی اداروں کو جاتا ہے۔‘ اور نامعلوم ذرائع کے ایسے پیغامات بھی واٹس ایپ پر دھڑا دھڑ فارورڈ کیے جاتے رہے جن میں لکھا گیا تھا کہ ’پاکستان کی کوششیں رنگ لے آئیں‘۔ کریڈٹ لینے کی بحث جو ایف اے ٹی ایف کے اعلان سے پہلے ہی شروع ہوگئی تھی حنا ربانی کھر نے جمعہ کو ایک انٹرویو میں کہا کہ ’ہمارا کام اپنا کیس پیش کرنا، تکنیکی جائزے لینا اور سفارتی سطح پر روابط قائم کرنا تھا۔۔۔ جو ہم نے کیا۔‘ اُن کا کہنا تھا کہ ’پاکستان نے ایک طویل سفر طے کیا ہے اور اس کے مقاصد کو برقرار رکھنا ضروری ہے۔ وہ کہتی ہیں کہ پاکستان کی ریاست مشکل میں آتی ہے اور اسے مشکل سے نکالا جاتا ہے۔ ’جس نے جتنا کریڈٹ لینا ہے وہ لے لے، ہمارا کام ہے پاکستان کے لیے کام کرنا۔ ہم کام جاری رکھیں گے اور ہمیں اس بات کی فکر نہیں ہے کہ کون کریڈٹ لیتا ہے۔‘ ادھر مسلم لیگ ن کی اتحادی حکومت کے متعدد رہنماؤں نے بھی اس معاملے پر تبصرے جاری رکھے۔ حنا پرویز بٹ نے ٹوئٹر پر کہا کہ ’آج گرے لسٹ سے نکلنے کا کریڈٹ لینے کی کوشش کر رہے ہیں۔۔۔ ان کی عقل پر صرف ماتم ہی کیا جا سکتا ہے۔‘ وہ مزید کہتی ہیں کہ ’اسامہ بن لادن کو شہید کہنے والا آج کہتا ہے پاکستان گرے لسٹ سے میری وجہ سے نکل رہا ہے۔‘ جبکہ سابق سپیکر قومی اسمبلی اسد قیصر نے کہا کہ ’پاکستان کو ایف اے ٹی ایف کی گرے لسٹ سے خارج کرنے کے فیصلے پر پی ڈی ایم والے کس منھ سے خوشی منا رہے ہیں جنھوں نے پارلیمان کے مشترکہ اجلاس میں ایف اے ٹی ایف کے مطالبے پر کی جانے والی اہم قانون سازیوں کی مخالفت میں ووٹ دیا تھا۔‘ ’وہ افسران حقیقی ہیرو ہیں جنھوں نے مختلف سرکاری محکموں میں دن رات کام کیا‘ کریڈٹ کس کو دیا جائے، اس بحث پر امور خارجہ کے تجزیہ کار مائیکل کوگلمین نے تبصرہ کیا کہ ’پاکستان کو 2018 کے اوائل میں ایف اے ٹی ایف کی گرے لسٹ میں ڈال دیا گیا تھا جب مسلم لیگ ن کی حکومت تھی۔ ایف اے ٹی ایف نے پاکستان کی کوششوں کا جائزہ اس وقت لیا جب پی ٹی آئی کی حکومت تھی۔ تو اس کا مطلب یہ فیصلہ پی ٹی آئی کے دور پر مبنی ہو گا۔‘ تاہم وہ کہتے ہیں کہ ’فوج بھی اس کا کریڈٹ لے سکتی ہے کیونکہ انھوں نے کئی اقدامات کیے تاکہ پاکستان کو گرے لسٹ سے نکالا جا سکے۔ مگر پی ڈی ایم نے ایسے کوئی اقدام نہیں کیے۔‘ سابق وزیر خارجہ شوکت ترین بھی ان افراد میں شامل تھے جنھوں نے قبل از وقت مبارکباد کا اعلان کیا اور اس کا کریڈٹ سابق وزیر حماد اظہر کو دیا۔ وہ کہتے ہیں کہ ’گذشتہ دو برسوں میں مضبوط معاشی نتائج دینے اور کامیابی سے کووِڈ وبا اور ایف اے ٹی ایف کو سنبھالنے کے بعد سوال یہ ہے کہ عمران خان کی حکومت کیوں تبدیل کی گئی؟‘ یہ بھی پڑھیے ایف اے ٹی ایف: اہداف مکمل مگر پاکستان گرے لسٹ میں برقرار پاکستان ایف اے ٹی ایف پر انڈین اثر و رسوخ کا الزام کیوں عائد کرتا ہے؟ حافظ سعید کو دہشتگردی کی مالی معاونت کرنے کے جرم میں مجموعی طور پر ساڑھے 31 برس قید کی سزا پی ٹی آئی رہنما حماد اظہر کہتے ہیں ’گذشتہ تین سالوں کے دوران 34 ایکشن آئٹمز کی تکمیل اُن افسران کی ٹیم ورک اور محنت کا نتیجہ ہے جنھوں نے مختلف سرکاری محکموں میں دن رات کام کیا۔ وہی حقیقی ہیرو ہیں۔‘ صحافی حامد میر کا خیال ہے کہ اس کا کریڈٹ فوج کو جاتا ہے۔ انھوں نے اپنی ایک ٹویٹ میں دعویٰ کیا کہ ’پاکستان کو ایف اے ٹی ایف کی گرے لسٹ سے نکالنے کے لیے جی ایچ کیو میں 2019 میں سپیشل سیل قائم کیا گیا، اس وقت صرف پانچ نکات پر پیشرفت تھی۔‘  ’اس سیل نے 30 سے زائد وزارتوں اور ایجنسیز کے درمیان کوآرڈینیشن کی اور تمام 34 نکات پر عمل درآمد کروا کر پاکستان کو گرے لسٹ سے نکلوایا۔‘ ’اب گرے لسٹ میں برقرار رہنے کا کریڈٹ کون لے گا؟‘ سوشل میڈیا صارفین کی رائے بھی اس حوالے سے بٹی ہوئی دکھائی دیتی ہے۔ صارفین کی ایک بڑی تعداد جہاں تحریک انصاف اور فوج کو اس پیشرفت کا کریڈٹ دے رہے ہیں وہیں بعض کا خیال ہے کہ اتحادی حکومت کے وزرا نے اس حوالے سے اقدامات کیے۔  جیسے طیبہ نامی صارف کا کہنا تھا کہ ’ایک بات پھر مسلم لیگ ن کے دور میں پاکستان کو ایف اے ٹی ایف کی گرے لسٹ سے نکال دیا گیا۔ مشکل فیصلوں کے بہترین نتائج آنا شروع ہو گئے ہیں۔‘ تاہم اس تمام بحث پر صحافی اقرار الحسن نے تبصرہ کیا کہ ’اب جب کہ پاکستان کو ایف اے ٹی ایف کی گرے لسٹ سے نکلنے کے لیے اکتوبر تک انتظار کرنا ہے تو ن لیگ اور تحریکِ انصاف میں سے اس کا کریڈٹ کون لے گا؟‘ ساجدہ احمد نامی صارف نے اپنی رائے دیتے ہوئے کہا کہ ’پاکستان کے ایف اے ٹی ایف سے نکلنے والی خبر غلط ثابت ہوئی. پاکستان ایف اے ٹی ایف کی گرے لسٹ میں برقرار ہے. کریڈٹ لینے کے چکر میں موجودہ حکومت نے قبل از وقت خبریں چلا دی۔‘ عدنان شفیق کہتے ہیں کہ ’پاکستان گرے لسٹ میں برقرار، کریڈٹ کس کو دینا ہے؟‘ علی معین نوازش کی رائے ہے کہ جب بات ’آئی ایم ایف سے خراب معاہدوں‘ کی ہو تو کوئی اس کا کریڈٹ نہیں لینا چاہتا۔
56,pakistan,ایف اے ٹی ایف: اہداف مکمل مگر پاکستان گرے لسٹ میں برقرار,فنانشل ایکشن ٹاسک فورس نے پاکستان کو گرے لسٹ میں برقرار رکھنے کا اعلان کرتے ہوئے کہا ہے کہ اگرچہ پاکستان نے اپنے تمام اہداف مکمل کر لیے ہیں جس کے بعد فیٹف کی ٹیم مستقبل میں پاکستان کا دورہ کرتے ہوئے اس بات کا تعین کرے گی کہ پاکستان نے سفارشات پر عمل کیا ہے یا نہیں۔ ایف اے ٹی ایف کی جانب سے جاری کردہ اعلامیے میں کہا گیا ہے کہ پاکستان نے منی لانڈرنگ اور ٹیرر فنانسنگ کی مد میں اصلاحات کی ہیں اور پاکستان کا دورہ کر کے اس بات کا جائزہ لیا جائے گا کہ آیا پاکستان کی جانب سے اٹھائے گئے یہ اقدامات مسقتبل میں نافذ العمل رہ پائیں گے یا نہیں۔ ایف اے ٹی ایف کے صدر مارکس پلیئر نے نیوز کانفرنس کے دوران مزید بتایا کہ ’پاکستان کو آج گرے لسٹ سے نکالا نہیں جا رہا۔ ملک کو اس فہرست سے نکالا جائے گا اگر یہ مقامی دورے میں کامیاب ہوتا ہے۔‘ اُن کا مزید کہنا تھا کہ ایف اے ٹی ایف کی ٹیم رواں سال اکتوبر میں پاکستان کا دورہ کرے گی اور پاکستان کو گرے لسٹ سے نکالنے سے متعلق اعلان اس کے بعد کیا جائے گا۔ ایف اے ٹی ایف کے اس فیصلے پر ردعمل دیتے ہوئے پاکستان کی وزارت خارجہ کا کہنا ہے کہ فیٹف نے پاکستان کے دونوں اہداف 2018 اور 2021 کی تکمیل کو تسلیم کیا ہے اور گرے لسٹ سے نکالنے کے آخری مرحلے کے طور پر پاکستان کے آن سائٹ وزٹ کی منظوری دی ہے۔  یاد رہے کہ پاکستان کو سنہ 2018 میں ایف اے ٹی ایف کی گرے لسٹ کا حصہ بنایا گیا تھا اور مارچ 2022 میں ہونے والے نظرثانی اجلاس میں پاکستان کو گرے لسٹ میں برقرار رکھتے ہوئے کہا گیا تھا کہ پاکستان نے ’سفارشات کی تکمیل میں خاصی پیشرفت کی ہے‘ تاہم چند نکات پر مزید پیشرفت کی ضرورت ہے۔ یہ فیصلہ ایف اے ٹی ایف کے 13 جون سے 17 جون (یعنی آج) تک جاری رہنے والے ایک پلینری اجلاس میں ہوا جس کی میزبانی برلِن کر رہا تھا اور اس اجلاس میں 206 ممبر ممالک کے نمائندے شریک تھے۔ اس کے علاوہ انٹرنیشنل مانیٹری فنڈ (آئی ایم ایف)، ورلڈ بینک، اقوامِ متحدہ اور اگمونٹ گروپ آف فنانشل یونٹس بھی اس اجلاس میں بطور مبصر شامل تھے۔ 13 جون سے شروع ہونے والے ایف اے ٹی ایف کے پلینری اجلاس میں پاکستان کی سنہ 2018 اور 2021 کی کارکردگی پر بحث ہوئی اور ان اقدامات کا جائزہ لیا گیا جو پاکستان نے ایف اے ٹی ایف کی سفارشات کی بنیاد پر اٹھائے۔ اس اجلاس میں پاکستان کی نمائندگی وزیرِ مملکت برائے خارجہ اُمور حنا ربانی کھر کر رہی تھیں جو فی الحال جرمنی کے شہر برلِن میں موجود ہیں۔ اپنے دورے کے دوران انھوں نے موجودہ اور سابقہ ایف اے ٹی ایف کے نمائندگان اور سربراہان سے ملاقاتیں کی ہیں۔  پاکستان اس وقت ایف اے ٹی ایف کی سنہ 2018 میں دی گئی تمام 27 سفارشات پر عملدرآمد کر چکا ہے جبکہ سنہ 2021 میں ایف اے ٹی ایف کی ذیلی شاخ ایشیا پیسیفک گروپ (اے پی جی) کی جانب سے دیے گئے سات نکات میں سے چھ کو قبل از وقت مکمل کر چکا ہے۔  واضح رہے کہ سنہ 2020 میں منی لانڈرنگ کے خلاف پاکستان نے قانون میں ترمیم بھی کی تھی تاکہ مزید کارروائی کی جا سکے لیکن وفاقی حکومت کے ترجمان کے مطابق سنہ 2021 کے ریویو میں ایف اے ٹی ایف کی جانب سے ’دہشت گرد تنظیموں کے خلاف قانونی کارروائی اور منی لانڈرنگ کے مقدمات میں پیشرفت کی مزید مثالیں سامنے لانے کو کہا گیا تھا۔‘ ایف اے ٹی ایف کے فیصلے پر پاکستان کا ردعمل پاکستان کے وزارت خارجہ نے فیٹف کے اعلان پر اپنے ردعمل میں کہا ہے کہ فنانشل ایکشن ٹاسک فورس نے اپنے پلینری اجلاس کے دوران ایکشن پلان کے تحت پاکستان کی کارکردگی کا جائزہ لیا ہے۔   وزارت خارجہ کے مطابق ایف اے ٹی ایف کے ارکان نے پاکستان کی پیشرفت پر بحث میں حصہ لیتے ہوئے پاکستان کو 34 آئٹمز پر مشتمل دونوں ایکشن پلان مکمل کرنے اور خاص طور پر ریکارڈ مدت میں 2021 کے ایکشن پلان کی جلد تکمیل پر مبارکباد دی۔ وزات خارجہ کے مطابق پاکستان نے کووڈ 19 کی وبا سمیت بہت سے چیلنجز کے باوجود ان ایکشن پلانز کی کامیاب تکمیل کے لیے اپنی انتھک کوششیں جاری رکھیں۔ برلن میں ایف اے ٹی ایف کے اجلاس میں شرکت کرنے والے پاکستانی وزیر مملکت برائے خارجہ امور حنا ربانی کھر نے اپنے ایک ویڈیو پیغام میں اس فیصلے کو 'خوش آئند پیش رفت' قرار دیا ہے۔ اُن کے مطابق انھیں یہ بتانے میں بہت خوشی محسوس ہو رہی ہے کہ اب اس فیٹف پروسیجر کے تحت ہمارا گرے لسٹ سے نکلنے کا عمل شروع ہو چکا ہے۔  ان کے مطابق رواں برس اکتوبر میں پاکستان کا گرے لسٹ سے نام نکلنے کا عمل مکمل ہو جائے گا۔  انھوں نے اس پر پوری قوم کو مبارکباد دی ہے۔ انھوں نے اس کام کو یقینی بنانے کے لیے تمام متعلقہ وزارتوں اور افسران کی محنت کو بھی سراہا ہے۔ پچھلے سال کے مقابلے میں اس سال حکومتی ترجمان قدرے بہتر جائزے کے لیے پُر امید نظر آ رہے تھے۔  پاکستان کی موجودہ وفاقی حکومت سے منسلک ایک ترجمان نے بی بی سی کو بتایا تھا کہ اب تک ملنے والی اطلاعات یہی بتا رہی ہیں کہ اس بار معاملہ پاکستان کے حق میں جائے گا ’لیکن پاکستان کو اگر گرے لسٹ سے نکالا جاتا ہے تب بھی معاملات طے ہونے میں وقت درکار ہو گا اور سات سے آٹھ ماہ کا عرصہ لگ سکتا ہے۔‘ انھوں نے مثال دیتے ہوئے بتایا کہ گرے لسٹ سے نکلنے کی صورت میں ’ایف اے ٹی ایف ٹیم پاکستان کا دورہ کرے گی تاکہ خود تسلی کر سکیں کہ ان کی سفارشات پر کام مکمل ہو چکا ہے۔‘ ترجمان نے بتایا کہ ایف اے ٹی ایف کی ٹیم کو رہ جانے والی دو سفارشات میں قانون میں ترمیم کے ساتھ ساتھ اس کے نفاذ سے متعلق خدشات ہیں، جن کا اظہار وہ کئی بار کر چکے ہیں۔  وزارتِ خزانہ کے سابق مشیر ڈاکٹر خاقان نجیب نے بی بی سی کو بتایا کہ پاکستان نے اکثر سفارشات کی تکمیل کر لی ہے لیکن خود کو مکمل طور پر گرے لسٹ سے باہر نکالنے میں ابھی کامیاب نہیں ہوا ہے۔  'اگر اس بار پاکستان گرے لسٹ سے نکل جاتا ہے تو یہ ایک خوش آئند بات ہو گی کہ اتنے سال کی مانیٹرنگ سے آخر کار باہر نکل آئے۔ سرمایہ کاروں اور دنیا کے لیے ایک مثبت بات ہو گی کہ وہ پاکستان میں سرمایہ لگا سکیں گے۔‘ انھوں نے کہا کہ تجارت اور غیر ملکی سرمایہ کاری کے لیے بھی مواقع پیدا ہو سکیں گے۔  تاہم وفاقی حکومت کے ترجمان نے کہا کہ ’حالانکہ معاملات پاکستان کے حق میں جاتے دکھائی دیتے ہیں لیکن یہ بات بھی ذہن میں رکھنی ضروری ہے کہ اس اجلاس میں دیگر ممالک بھی ہوتے ہیں جن کی رضامندی اور تسلی بھی معنی خیز ہوتی ہے۔‘ اس کی ایک وجہ سابق وزیرِ خارجہ شاہ محمود قریشی کا بیان بھی ہے جس میں انھوں نے پاکستان کے پڑوسی ملک انڈیا پر الزام عائد کیا تھا۔ سابق وزیرِ خارجہ شاہ محمود نے کہا تھا کہ انڈیا ایف اے ٹی ایف کے فورم کو ’سیاسی مقاصد کے لیے استعمال کرنا چاہتا ہے۔‘ سابق وزیرِ خارجہ نے یہ بھی کہا تھا کہ ایف اے ٹی ایف ’ایک تکنیکی فورم ہے جسے سیاسی معاملات کو نمٹانے کے لیے استعمال نہیں ہونا چاہیے۔‘ یاد رہے کہ ایف اے ٹی ایف نے انڈین نژاد سنگاپورین ٹی راجہ کمار کو ادارے کے اگلے صدر کے طور پر دو سال کے لیے منتخب کرنے کا بھی فیصلہ کیا ہے۔  یہ بھی پڑھیے ایف اے ٹی ایف: امریکہ پاکستان کی کیا مدد کر سکتا ہے؟ پاکستان منتقل ہونے والی رقوم میں اضافہ: کیا ہنڈی، حوالہ میں کمی آئی ہے؟ رواں سال مارچ میں اور اس سے پہلے 2021 میں منی لانڈرنگ کا جائزہ لینے والے ایشیا پیسیفک گروپ نے پاکستان کو اپنی دوسری فالو اپ رپورٹ میں مزید نگرانی کی فہرست میں شامل کیا تھا لیکن اس کے باوجود ادارہ گاہے گاہے پاکستان کی حوصلہ افزائی بھی کرتا رہا ہے۔  ادارے کی جانب سے پاکستان کو یہ باور کروایا جا چکا ہے کہ منی لانڈرنگ اور دہشتگردوں کے خلاف قانون سازی کے ذریعے ہی پاکستان کو گرے لسٹ سے نکالا جا سکتا ہے۔   سنہ 2021 کی رپورٹ کے مطابق ادارے نے فروری 2021 میں ہونے والے اجلاس میں پاکستان پر زور دیا تھا کہ وہ تین اہم ترین سفارشات کی تکمیل کرے جن میں دہشتگردوں کو سزا، ان معاملات کی قانونی چارہ جوئی اور مالی معاونت پر پابندیاں شامل ہیں۔  ان تمام سفارشات میں ایک نکتہ رہ گیا تھا جس میں ایف اے ٹی ایف نے دہشت گردوں کے خلاف قانون سازی اور ان کو ملنے والی مالی معاونت کی تفتیش کرنے پر بھی زور دیا تھا۔  اسی سلسلے میں ادارہ پاکستان سے دہشتگردوں کی مالی معاونت پر پابندی کے قانونی اطلاق کا ثبوت بھی مانگتا رہا ہے۔
57,pakistan,’شادی سے انکار‘: لیہ میں خاتون کی والدہ کی قبر پر آگ لگانے والا ملزم گرفتار,صوبہ پنجاب کے شہر لیہ میں ایک شخص نے مبینہ طور پر اپنی 25 سال قبل وفات پا جانے والی سابقہ ساس کی قبر پر پیٹرول چھڑک کر آگ لگائی اور اس منظر کی تصاویر اپنی سابقہ اہلیہ کو بھیج کر انھیں دھمکیاں دیں۔  یہ واقع 13 جون کی شام ضلع لیہ کی تحصیل چوبارہ کے نواحی علاقے چک نمبر 363 میں پیش آیا جہاں ملزم نے اپنی سابقہ بیوی کو دوبارہ شادی کی پیشکش کی۔ اطلاعات کے مطابق انھوں نے سابقہ بیوی کو 10 سال قبل طلاق دے دی تھی جبکہ خاتون نے دوبارہ شادی کی پیشکش پر انکار کر دیا تھا۔  خاتون کی بہن کی مدعیت میں درج کیے گئے مقدمے کے مطابق ’ہمارا ان سے بول چال آنا جانا بند تھا‘ اور پیشکش ٹھکرائے جانے کی رنجش پر انھوں نے واٹس ایپ پر پیغام میں کہا کہ ’آپ کی والدہ کی قبر کو آگ لگا رہا ہوں۔‘ ایف آئی آر میں دعویٰ کیا ہے کہ والدہ کی آگ لگی قبر کی تصاویر واٹس ایپ پر بھیجی گئیں اور اس قبر پر آگ کے نشانات موجود ہیں۔ ترجمان پنجاب پولیس کا کہنا ہے کہ ملزم کو گرفتار کر لیا گیا ہے اور اسے قرار واقعی سزا دلوائی جائے گی۔ ’فون پر والدہ کی قبر کو آگ لگانے کی دھمکی دی گئی‘ ایف آئی آر کے مطابق ملزم نے رشتے کی پیشکش ٹھکرانے کی رنجش پر 25 سال قبل وفات پاجانے والی ساس کی قبر کو پیٹرول چھڑک کر آگ لگا دی جس کے باعث قبر کی بے حرمتی ہوئی اور ملزم موقع سے فرار ہوگیا۔ اس حوالے سے رابطہ کرنے پر ترجمان پنجاب پولیس نے بتایا کہ اس واقعے کی اطلاع پر پولیس موقع پر پہنچی اور متاثرہ اہل خانہ کے بیانات قلمبند کیے گئے اور اہل علاقہ سے واقعے کی چھان بین کے بعد ملزم کی گرفتاری کے لیے تلاش شروع کر دی تھی۔  یہ بھی پڑھیے ’قبر کے اندر جھانکا تو بھانجی کی لاش غائب تھی، دور برہنہ حالت میں پڑی تھی‘ ساجدہ تسنیم کا قتل: ’ساس سسر کہتے تھے آسٹریلیا کو بھول جاؤ، تم نے یہیں رہنا، یہیں مرنا ہے‘ گجرات میں دو بہنوں کا قتل: پولیس نے بھائی و چچا سمیت دیگر ملزمان کو گرفتار کر لیا انڈیا: اجتماعی ریپ کی شکایت درج کروانے والی لڑکی سے تھانیدار کا مبینہ ریپ پولیس کا کہنا ہے کہ مقدمے کی تفتیش جاری ہے اور سابقہ ساس کی قبر کی مبینہ بے حرمتی کرنے والے شخص کو  ’چوبیس گھنٹوں کے دوران چھاپے مارکر گرفتار کرلیا گیا ہے‘ جس کو قانون کے مطابق سزا دی جائے گی۔‘  بی بی سی کی جانب سے رابطہ کیے جانے پر مدعی مقدمہ کا کہنا تھا کہ ان کے سابقہ بہنوئی نے ان کی بہن سے دوبارہ رشتہ جوڑنے کے لیے شادی کی پیشکش کی تھی لیکن بار بار اصرار کے باوجود انکار کیا گیا جس پر ملزم نے ’فون پر والدہ کی قبر کو آگ لگانے کی دھمکی دی‘۔ ’کچھ دیر کے بعد (ان کی بہن) کے موبائل فون کے واٹس ایپ پر پیغام آیا جس میں والدہ کی قبر پر تیل چھڑک کر آگ لگانے کی تصاویر تھیں جسے دیکھ کر دل کو دکھا پہنچا۔‘ ان کا کہنا ہے کہ وہ اہل خانہ کے ہمراہ قبرستان پہنچیں اور والدہ کی قبر پر لگی آگ کو بجھانے کے بعد اس حوالے سے پولیس کو اطلاع دی تو پولیس فوری طور پر قبرستان پہنچی اور بیان لینے کے بعد ملزم کے خلاف مقدمہ درج کر کے کارروائی شروع کی گئی۔  اہل خانہ کا کہنا کہ وہ اس حوالے سے کوئی بات نہیں کرنا چاہتے۔ ’بس ملزم کو سزا دلوائیں، یہی ہمارا مطالبہ ہے۔‘ اس واقعے کے ملزم کی گرفتاری کے بعد پنجاب پولیس کی جانب سے ملزم کی گرفتاری کے بارے میں ٹوئٹر پر اطلاع دی گئی۔ اس پر کئی صارفین نے غم و غصے کا ردعمل دیا ہے۔ 
58,pakistan,ساجدہ تسنیم کا قتل: ’ساس سسر کہتے تھے آسٹریلیا کو بھول جاؤ، تم نے یہیں رہنا، یہیں مرنا ہے‘,پنجاب کے ضلع سرگودھا میں ایک پاکستانی نژاد آسٹریلوی خاتون کو ان کے سسر نے مبینہ طور پر کلہاڑی کے وار سے قتل کردیا ہے۔  پولیس ترجمان کا کہنا ہے کہ 32 سالہ مقتولہ سول انجینیئر تھیں جو اپنے بچوں کی اچھی تعلیم کی خاطر آسٹریلیا واپس لے جانا چاہتی تھیں اور ابتدائی تفتیش سے معلوم ہوا ہے کہ ان کے ساس سسر ان کی آسٹریلیا واپسی کے مخالف تھے۔  ساجدہ کے قتل کا مقدمہ ان کے والد شیر محمد خان کی مدعیت میں درج کیا گیا ہے جس میں ان کا کہنا ہے کہ ان کی آنکھوں کے سامنے بیٹی کے سسر مختار احمد نے انھیں کلہاڑی کے وار سے قتل کیا اور 'کلہاڑی لہراتے ہوئے موقع سے فرار ہوگیا۔' پولیس کا کہنا ہے کہ ملزمان کی گرفتاری کے لیے چھاپے مارے جا رہے ہیں اور امید ہے کہ جلد کامیابی مل جائے گی۔ سوشل میڈیا پر کئی روز سے  JusticeForSajidaTasneem (جسٹس فار ساجدہ تسنیم) کا ٹرینڈ چل رہا ہے جس میں ان کے دوستوں کی جانب سے انصاف کا مطالبہ کیا جا رہا ہے۔  ساجدہ تسنیم ’واپس آسٹریلیا جانا چاہتی تھیں‘ جنوبی سرگودھا کے چک نمبر 137 کے رہائشی شیر محمد خان کی بیٹی ساجدہ تسنیم نے کراچی کی انجینیئرنگ یونیورسٹی سے سال 2010 میں سول انجینیئرنگ کی تعلیم حاصل کی۔ سال 2011 میں ان کی شادی سرگودھا کے سپیریئر ٹاؤن میں ایوب احمد کے ساتھ کر دی گئی جو کہ انجینیئر تھے۔  شادی کے کچھ ہی مہینوں بعد دونوں میاں بیوی کو سعودی عرب میں ملازمت مل گئی اور وہ وہاں منتقل ہوگئے جہاں ان کا ایک بیٹا پیدا ہوا۔ تاہم انھوں نے اچھے مستقبل کی خاطر مزید بہتر نوکری کی تلاش بھی جاری رکھی اور پھر 2013 میں ساجدہ تسنیم کو آسٹریلیا کے شہر پرتھ میں ایک شاندار نوکری مل گئی جس پر وہ سب آسٹریلیا منتقل ہوگئے جہاں ان کی دو بیٹیاں پیدا ہوئیں۔ خاوند ایوب تو آسٹریلیا میں اپنی نوکری برقرار نہ رکھ سکے اور آن لائن کام کرنے لگے۔ مگر اس دوران انھیں خلیجی ملک بحرین میں ایک نوکری مل گئی تو وہ بحرین چلے گئے جبکہ ساجدہ اور تینوں بچے آسٹریلیا میں ہی مقیم رہے جہاں ان سب کو آسٹریلین شہریت مل چکی تھی۔ ساجدہ نے بچوں کو پالنے اور نوکری کرنے کے ساتھ ساتھ سول انجینیئرنگ کے مزید کورسز کیے اور وہ ایک فوڈیز گروپ کی ایڈمن اور سرگرم سوشل ورکر بن چکی تھیں۔ مقتولہ کے والد شیر محمد خان، جو کہ محکمہ سول ایوی ایشن کے ریٹائرڈ ملازم ہیں، کا کہنا ہے کہ کچھ عرصے سے خاوند اپنی بیوی پر زور دے رہا تھا کہ وہ پاکستان واپس چلی جائے کیونکہ اس کے ماں باپ اپنے پوتے پوتیوں سے ملنا چاہتے ہیں۔ ’بس یہیں پر ساجدہ تسنیم سے وہ بھول چوک ہوگئی جس کا خمیازہ اسے اپنی جان گنوانے کی صورت میں بھگتنا پڑا۔‘ ساجدہ تسنیم بچوں کے ہمراہ جب پاکستان واپس پہنچیں تو ان کے سسر نے یہ کہہ کر ان سب کے پاسپورٹ اپنی تحویل میں لے لیے کہ ان کے گم ہونے کا خدشہ ہے۔ یہ بھی پڑھیے سپین سے آئی دو بہنوں کا گجرات میں قتل: ’میں اپنی بیٹیوں کو درندوں سے چھڑاتی رہ گئی‘ گوجرانوالہ میں ہجوم کے ہاتھوں نوجوان کا قتل: ’پولیس اہلکار گاڑی کھڑی کر کے کھانا کھاتے رہے‘ جزلان فیصل کا قتل ’میری لاٹھی تھا وہ، کسی نے میری لاٹھی توڑ دی‘ اپنے والد کے قاتلوں کو انجام تک پہنچانے کے لیے وکیل بننے والی خاتون کی کہانی دیکھتے ہی دیکھتے سسرالی رشتہ داروں کا رویہ ساجدہ تسنیم کے ساتھ بدلنے لگا۔ ’ساس اور سسر نے کہنا شروع کردیا کہ آسٹریلیا غیر مسلموں کا ملک ہے۔ وہاں ہمارے بچے رہیں گے تو اپنے مذہب کی پہچان کھو دیں گے۔ ہم پوتے اور پوتیاں کو کسی صورت کافروں کے ملک میں نہیں رکھ سکتے۔‘  مقتولہ کے والد کے مطابق ساس سسر ’ہماری بیٹی کو اکثر کہا کرتے تھے کہ ہمارے پاؤں دبایا کرو، یہ تمھاری ڈیوٹی ہے۔‘  والد کے مطابق ساجدہ تسنیم کے ساتھ آئے روز مارپیٹ کے واقعات پیش آنے لگے اور معمولی باتوں پر ان کے ساتھ جھگڑا کیا جاتا اور انھیں یہ کہا جاتا کہ اب ’آسٹریلیا کو بھول جاؤ۔ ہم نے یہاں پاکستان میں ہی رہنا ہے۔ ساجدہ ان سب باتوں کو برداشت کرتی رہی اور اس نے پولیس میں بھی شکایت درج نہ کروائی۔‘ ’معصوم بیٹی کا قصور یہی تھا کہ شوہر کے بہکاوے میں پاکستان آگئی‘ ساجدہ کے قتل کا مقدمہ تھانہ ایس ٹاؤن میں ان کے والد شیر محمد خان کی مدعیت میں درج کیا گیا ہے۔  شیر محمد خان کے مطابق وہ اپنی بیٹی کو ملنے سپیریئر ٹاؤن پہنچے تو مکان کی بالائی منزل پر مختار احمد کی گالم گلوچ کی آوازیں سنائی دیں۔ انھوں نے پولیس کو بتایا کہ وہ جلدی سے بالائی منزل پر پہنچے اور دیکھا کہ ’کمرے میں مختار احمد اس کی بیٹی کے منھ میں کپڑا دے کر سر پر کلہاڑی کے وار کر رہا ہے۔ میں نے اسے پکڑنے کی کوشش کی تو وہ کلہاڑی لہراتا ہوا فرار ہوگیا‘ اور ساجدہ ہلاک ہوچکی تھیں۔  مدعی مقدمہ کے مطابق ساجدہ آسٹریلیا کی شہری تھیں اور واپس آسٹریلیا جانا چاہتی تھیں جبکہ ان کے سسرالیوں کو اس پر اعتراض تھا۔ پولیس نے سسر مختار احمد، ساس فاطمہ بی بی، شوہر ایوب احمد، نندوئی فرقان اور شہزاد کے خلاف قتل کا مقدمہ درج کرلیا ہے۔ شیر محمد خان کا کہنا ہے کہ ’ہمارے ساتھ ظلم ہوا ہے۔ میری بیٹی کا قصور صرف یہ تھا کہ وہ اپنے خاوند کے بہکاوے میں آکر پاکستان آگئی تھی۔‘ ’وہ چاہتی تھی کہ اس کے بچے آسٹریلیا میں اعلیٰ تعلیم حاصل کریں اور زندگی کی جو محرومیاں ہمارے ساتھ ہیں، وہ ہمارے بچے نہ دیکھیں۔ یہ بات سسرالی رشتے داروں کو ناپسند تھی اور شوہر ایوب بھی اپنے والدین اور بہنوں کے بہکاوے میں آکر ان کا حمایتی بن بیٹھا تھا۔‘ ان کا کہنا ہے کہ ’ہماری بیٹی کو ساس سسر کی طرف سے یہ کہا جاتا تھا کہ ہمارے پاؤں دباؤ، یہی تمھاری ڈیوٹی ہے اور اب آسٹریلیا کو بھول جاؤ۔ تم نے یہیں رہنا ہے اور یہیں مرنا ہے۔‘ ساجدہ اور اس کے تینوں بچوں کے پاسپورٹ سسر نے اپنے قبضے میں لے لیے تھے۔ وہ ان کی منتیں کرتی کہ ’خدارا ہمارے پاسپورٹ واپس کردیں۔ آسٹریلیا میں بچوں کی کلاسیں شروع ہوچکی ہیں۔ ان کی پڑھائی کا حرج ہو رہا ہے لیکن وہ نہ مانے۔‘ ساجدہ کے والد کا کہنا ہے کہ ’ہمیں کچھ علم نہیں تھا کہ ہماری بیٹی کے ساتھ کیا چل رہا ہے۔ وہ خود بھی اپنے اوپر روا رکھے گئے ظلم کے بارے میں نہیں بتاتی تھی۔ اگر ہمیں پتا ہوتا تو شاید کچھ کرلیتے۔ میں نے تو اپنی بیٹی کو کبھی جھڑکا بھی نہیں تھا، ہاتھ اٹھانا تو دور کی بات ہے۔ ظالموں نے اسے کلہاڑے سے ہی مار ڈالا۔۔۔‘ گرفتاریوں کے لیے چھاپے  تھانہ ایس ٹاؤن کے ایس ایچ او ناصر شاہ نے اس سلسلے میں بتایا کہ ملزمان کی گرفتاری کے لیے چھاپے مارے جا رہے ہیں اور جلد کامیابی مل جائے گی کیونکہ ’ہماری اطلاعات کے مطابق ملزمان اپنے قریبی رشتہ داروں اور دوستوں کے گھروں میں ہی چھپے ہوئے ہیں۔‘ ایس ایچ او کے مطابق ’خاتون واپس آسٹریلیا جانا چاہتی تھی لیکن اس کا سسر بڑی رکاوٹ تھا جس کا خیال تھا کہ بچیاں اب بڑی ہو رہی ہیں اور ان کا وہاں رہنا ٹھیک نہیں۔ ان کو پاکستان میں ہی رہنا چاہیے۔‘ ادھر شیر محمد خان کا کہنا ہے کہ پولیس نے مرکزی کردار مختار، جو کہ پاکستان ائیر فورس سے ریٹائرڈ وارنٹ آفیسر ہے، کو حراست میں لے لیا ہے اور ملزم کے قبضہ سے آلہ قتل کلہاڑا بھی برآمد کر لیا گیا ہے تاہم ابھی تک اس کی باضابطہ طور پر گرفتاری نہیں ڈالی گئی۔ 
59,pakistan,’میکڈونلڈز چپس بھی نہیں دے پا رہا، ہمیں پاکستان میں استحکام چاہیے‘,کھانے پینے میں ہمیشہ سے کوئی نہ کوئی ایسی من پسند چیز ہوتی ہے جو آپ کو ایک ہی مقدار، ایک ہی ذائقے، ایک ہی جگہ کی پسند ہوتی ہے۔  یہ آپ کے محلے میں پچپن میں آنے والی آئس کریم کی گاڑی ہو، سڑک کنارے ریڑھی پر لگا شربت یا آپ کی والدہ کے ہاتھ کا بنا ہوا حلوہ۔  کسی دن اچانک وہ ریڑھی، وہ ذائقہ، وہ مقدار یا بنانے والا ہی غائب ہو جائے تو دل ٹوٹ پھوٹ کا شکار ہو جائے گا اور عمر بھر اپنے بچوں کو بھی اس انجانے ذائقے کی کہانیاں سنائیں گے۔ ایسا ہی کچھ گذشتہ روز پاکستان میں میکڈونلڈز کے چاہنے والوں کے ساتھ ہوا جس کے بعد ان میں سے اکثر افراد خاصے افسردہ دکھائی دے رہے ہیں اور یہاں تک کہ کچھ تو اسے ’قیامت قریب آنے کی نشانی‘ قرار دے رہے ہیں۔  میکڈونلڈز نے اعلان کیا ہے کہ لارج فرائز (یعنی عام فہم زبان میں آلو کے فنگر چپس) اب سے ’سپلائی چین کے مسائل‘ کے باعث میسر نہیں ہوں گے اور صرف ریگولر فرائز ہی خریدے جا سکیں گے۔ ان کی جانب سے جاری کردہ اعلامیے میں کہا گیا ہے کہ ’سپلائی چین کے مسائل کے باعث ہمیں مشکل فیصلے لینے ہوں گے۔ ہر دل پسند اور دنیا بھر میں مقبول میک فرائز میں اب ہم صرف ریگولر فرائز ہی پیش کر سکیں گے۔‘  ’آپ اب بھی میڈیم اور لارج میلز ریگولر فرائز کے ساتھ آرڈر کر سکیں گے جن کی قیمت تبدیل کی جائے گی۔ ہم اس صورتحال پر قابو پانے کی کوشش کر رہے ہیں۔‘ اس اعلان کے ساتھ ہی جیسے پاکستان میں میکڈونلڈز کے مداحوں کو شدید صدمہ پہنچا ہو، کوئی ایک سے زیادہ فرائز آرڈر کرنے کی بات کرنے لگا، کچھ لوگ شہباز شریف حکومت پر تنقید اور کچھ مفتاح اسماعیل کی توجہ اس جانب دلوانے لگے۔ ایسے میں یہ بتانا مشکل ہے کہ پاکستان میں میکڈونلڈز کی جانب سے لارج اور میڈیم سائز فرائز کی فراہمی منقطع کرنے کے پیچھے پاکستانی حکومت کی امپورٹ پالیسی کا کوئی عمل دخل ہے یا نہیں لیکن یہاں یہ بات ضرور اہم ہے کہ ایسا پہلی مرتبہ نہیں ہوا۔ اس سے قبل گذشتہ سال کے آخر میں میکڈونلڈز کو جاپان میں ایسے ہی بحران کا سامنا کرنا پڑا تھا جس کے بعد فرائز کے سائز صرف ریگولر میں ہی دستیاب تھے۔ میکڈونلڈز کی جانب سے تب بھی اس کی وجہ آلوؤں کی عدم دستیابی اور شپمینٹ میں تاخیر قرار دیا گیا تھا۔ میکڈونلڈز کی جانب سے یہ بھی بتایا گیا تھا کہ وہ عام طور پر آلو کینیڈا میں وینکوور کی بندرگاہ کے قریب سے درآمد کرتا ہے۔ ان کی جانب سے اس تاخیر کی وجہ کینیڈا میں گذشتہ سال کے سیلاب اور عالمی وبا بتائی گئی تھی۔ ’میکڈونلڈز کی اپنے فرائز سرانجام دینے میں کوتاہی‘ سوشل میڈیا پر جہاں لوگوں کو صدمہ پہنچا اور انھوں نے شکایت کی وہاں کچھ لوگ یہ بھی پوچھتے رہے کہ میکڈونلڈز کو ہر چیز درآمد کیوں کرنی پڑتی ہے، وہ اسے پاکستان میں کیوں پیدا نہیں کرتا۔ جواد خان نامی ایک صارف نے لکھا کہ ’میں سوچتا ہوں کہ ایسا کیوں ہے کہ حکومت یا عوامی سطح پر یہ مطالبہ کیوں نہیں کیا جاتا کہ میکڈونلڈز مکمل طور پر اپنی ہر چیز مقامی سطح پر ہی پیدا کرے۔‘ فیضان صدیقی نامی صارف نے لکھا کہ ’گولڈن آرچز (میکڈونلڈز کا لوگو) یہاں 1998 سے ہے اور تقریباً 24 برسوں میں وہ آلوؤں یا کسی اور شہ کا ایک بھی مقامی ذریعہ نہیں بنا سکے۔ اس سے پتا چلتا ہے کہ ہم کھپت کے اعتبار سے تو بہترین ہیں لیکن ہم پیداوار کے حساب سے کبھی بھی اچھا ذریعہ نہیں رہے۔‘ تاہم ان کو جواب دیتے ہوئے کچھ صارفین نے اس کی وجوہات بتائیں۔ صارف بلال خان نے لکھا کہ ’نہ میکڈونلڈز بلکہ تمام ملٹی نیشنل فوڈ چینز ہی فرائز امریکہ، یورپ، مشرقِ وسطیٰ سے درآمد کرتے ہیں اور پیپسی کو چپس لیز کے لیے سب زیادہ آلو درآمد کرتا ہے۔ ’آلو اور فرائز درآمد کرنے کی وجہ مخصوص اقسام کی عدم دستیابی ہے جو صرف مخصوص موسم میں اگائے جا سکتے ہیں اس لیے امریکہ، کینیڈا اور یورپ ان کی پیداوار کے لیے موزوں ہوتا ہے اور یہاں سے عالمی مارکیٹ کی 75 فیصد ضرورت پوری کی جاتی ہے۔‘ یہ بھی پڑھیے ’بریانی شی ہے آج پتہ چلا۔۔۔ اللہ اس کی عزت محفوظ رکھے‘ اصل برگر اشتہار سے چھوٹا کیوں؟ صارف کا مکڈونلڈ کے خلاف ہرجانے کا دعویٰ  میک ڈونلڈز اب ’گوشت سے پاک برگر‘ بھی بنائے گا  روس میں میکڈونلڈز کے نئے ورژن کا لوگو بنگلہ دیش کے جھنڈے جیسا کیوں لگتا ہے صارف وقار نے لکھا کہ وہ لوگ جو یہ پوچھ رہے ہیں کہ میکڈونلڈز مقامی پاکستانی اشیا کیوں استعمال نہیں کرتا، ان کے لیے عرض ہے پاکستان کوئی بھی ایسی چیز نہیں پیدا کرتا جو بین الاقوامی فوڈ سیفٹی اور سکیورٹی کے معیار پر پورا اترے۔‘   حنان الرحمان نامی ایک صارف نے لفظوں کے ساتھ خوب کھیلا، انھوں نے لکھا کہ ’میکڈونلڈز کی اپنے فرائز سرانجام دینے میں کوتاہی۔‘ ایک صارف نے گھبرائے ہوئے انداز میں لکھا ’ہم تو مارے گئے، مفتاح اسماعیل خدارا اس معاملے کو دیکھیں۔‘ رامین نے لکھا کہ ’کل سے سوچ رہی ہوں کہ اب مجھے دو ریگولر فرائز لینے پڑیں گے یا تین تاکہ لارج فرائز کی کمی پوری کی جا سکے۔‘ ایک صارف نے لکھا کہ ’لوگ اس بارے میں ایسے ردِ عمل دے رہے ہیں جیسے گھربار لٹ گیا ہو۔ دیگر پاکستانیوں کے لیے خرچہ پورا کرنا مشکل ہو رہا ہے اور آپ میکفرائز پر غصہ کر رہے ہیں۔ بازار سے آلو لاؤ اور گھر میں بناؤ۔‘ فہد نامی صارف نے لکھا کہ ’معیشت کساد بازاری کی جانب بڑھ رہی ہے، آمدن مہنگائی کے حساب سے پوری نہیں ہوتی۔ میکڈونلڈز ہر کسی کو میکفرائز بھی نہیں دے پا رہا، ہمیں پاکستان میں استحکام چاہیے۔ ایک صارف نے لکھا کہ ’حکومت تو امپورٹڈ ہے لیکن فرائز نہیں۔‘ حفیظ نے لکھا کہ ’مجھے کیا میں تو غریب ہوں۔‘
60,pakistan,’ہم مرد کے کنوار پن کی بات کیوں نہیں کرتے‘,’ہائمن یا پردہ بکارت کنواری لڑکی کی نشانی ہرگز نہیں اور ضروری نہیں کہ ہر لڑکی میں یہ نازک جھلی موجود بھی ہو۔  سپورٹس یا ایتھلیٹ سے وابستہ لڑکی میں بھی ہائمن نہیں رہتا، گاؤں دیہات میں گھڑے سر پر رکھ کر پانی بھرنے جو لڑکیاں جاتی ہیں، ان میں بھی پردہ بکارت کی جھلی ضائع ہو سکتی ہے۔‘ ’اس لیے جب میں نے کنوار پن پر لکھا تو سب سے پہلے ہائمن کے بارے میں واضح کیا کیونکہ ان موضوعات کو ممنوع سمجھا جاتا ہے اور اس پر بات نہ ہونے سے بہت سی لڑکیوں کی زندگی کرب کا شکار ہو جاتی ہے۔‘ ایسا کہنا ہے ہانی بلوچ کا جو لڑکی کے کنوار پن اور اس کی علامت سمجھے جانے والی ہائمن (پردہ بکارت) پر تحقیق کر کے بلوچی زبان میں ’زندءِ آدینک‘ یعنی زندگی کا آئینہ (مرر آف لائف) کے نام سے اپنی کتاب لکھ چکی ہیں۔  آج ہم اس تحریر کے ذریعے پاکستانی معاشرے میں پائی جانے والی اس فرسودہ سوچ پر بات کر رہے ہیں، جس نے ہزاروں نہیں بلکہ لاکھوں بچیوں کی زندگی کو بنا کسی قصور کے ایک ڈر، خوف اور بے اعتباری سے دوچار کیا ہوا ہے۔  اس فرسودہ سوچ کے مطابق شادی کے بعد جسمانی تعلق قائم کرتے وقت خون آنے کو کسی لڑکی کے کنوار پن اور ان چُھوا ہونے کی سند سمجھا جاتا ہے۔  نام نہاد غیرت سے جڑے اس موضوع پر بات کرنا مشکل بھی ہے اور ممنوع بھی۔۔۔ تو بھلا ہمیں کون اپنی کہانی سناتا لیکن تلاش کرنے پر ہمیں ملیں پاکستان کے شہر کراچی کی رہائشی ہانی واحد بلوچ اور ان کی کتاب پر اردو زبان میں شارٹ فلم بنانے والی ان کی بہن ماہین بلوچ، جو اس حساس موضوع پر آگاہی دینا چاہتی ہیں۔ اس سے پہلے کہ ہم ماہین کی فلم اور کم عمری کی شادی سے متاثر کچھ حقیقی کرداروں سے آپ کو ملوائیں، پہلے آپ کو بتاتے ہیں کہ ہانی نے بلوچ زبان میں اس ممنوع موضوع پر قلم کیسے اٹھایا۔ ’شادی کی رات انٹر کورس کے بعد خون نہ آنے پر لڑکی کو ناپاک قرار دے دیتے ہیں‘  ہانی بلوچ کچھ عرصے قبل اپنے آبائی گاؤں گئیں تو انھوں نے دیکھا کہ وہاں چھوٹی چھوٹی بچیوں کی کم عمری میں شادی کا رواج آج بھی عام ہے اور اب بھی شادی کے وقت کنواری لڑکی کی نشانی اس کے پردہ بکارت کا موجود ہونا سمجھا جاتا ہے۔ وہ کہتی ہیں کہ ’مجھے افسوس ہے کہ ہمارے ہاں اب بھی ایسے مرد ہیں جو شادی کی رات انٹر کورس کے بعد بلیڈنگ نہ ہونے کی وجہ سے لڑکی کو ناپاک قرار دے دیتے ہیں اور ان پر الزام لگاتے ہیں کہ وہ استعمال ہو چکی ہے۔ بہت سی بچیاں جنھیں ہائمن سے متعلق آگاہی تک نہیں ہوتی وہ مردوں کے الزام کی وجہ سے تشدد کا نشانہ بنتی ہیں۔‘ ایسے ہی کئی حقیقی کردار ہانی بلوچ کو کراچی سول ہسپتال کے زنانہ وارڈ میں بھی ملے، جہاں داخل بچیوں کی جسمانی اور ذہنی حالت کے پس منظر میں کم عمری کی شادی اور کنوار پن کی نشانی سمجھے جانے والے پردہ بکارت یا ہائمن کا نہ ہونا تھا۔ اس کے بعد ہانی بلوچ نے کنوار پن سے متعلق سماج میں موجود فرسودہ خیالات پر تحقیق کی اور پھر اس موضوع پر بلوچی زبان میں کھل کر لکھا۔ ’میں نے کراچی کے سول ہسپتال میں ایک کم عمر بلوچ لڑکی کو دیکھا جو انتہائی بیمار اور صدمے کی حالت میں وارڈ میں داخل تھی۔ اس کے والدین سے بات کر کے پتا چلا کہ یہ وہ بچی ہے جس کا شادی کے وقت ہائمن نہیں تھا اور شادی کی رات خون کے اخراج نہ ہونے پر اس کے شوہر نے اس پر تشدد شروع کیا اور اب حمل کے دوران اس کی جسمانی اور ذہنی صحت شدید متاثر ہے۔‘  ہانی بلوچ نے ہمیں بتایا کہ اس بچی کی حالت نے انھیں بھی رلا دیا اور پھر انھوں نے اپنی روایات اور کلچر میں برا سمجھے جانے کے باوجود اس موضوع پر قلم اٹھایا اور بلوچ زبان میں پہلی بار ہائمن اور کنوار پن جسے حساس اور ممنوع موضوع پر کتاب لکھی۔ ’مرد چھوٹی عمر کی لڑکی سے شادی اس لیے کرتا ہے کہ وہ کنواری ہو‘ اور اب ہم آپ کو ملواتے ہیں کراچی کے ہی ایک اور گنجان آباد علاقے کی رہائشی شبانہ (فرضی نام ) سے جو محض 16 سال کی تھیں جب ان کی شادی ہوئی۔  زندگی میں اعلیٰ تعلیم حاصل کرنے اور اپنی پہچان بنانے کے خواب دیکھنے والی شبانہ اس وقت اپنی سہیلیوں کے ساتھ کھیل کود میں مصروف تھیں، جب ان کی والدہ ان کو اس کھیل کے درمیان سے گھر لے گئیں اور بتایا کہ ان کی کی شادی طے ہو گئی ہے لہذا وہ پڑھائی اور کھیل کود چھوڑ کر دلہن بننے کی تیاری کریں۔ وہ بتاتی ہیں کہ ’میں اس وقت نویں کلاس میں پڑھتی تھی، جب والدہ نے بتایا کہ میری شادی ہو رہی ہے تو مجھے اس وقت بالکل سمجھ نہیں آیا کہ میرے ساتھ کیا ہو رہا ہے۔ میں بس حیران ہو کر سب دیکھ رہی تھی۔ شادی کا کچھ پتا نہیں تھا۔ نہ یہ پتا تھا کہ شوہر کیا ہوتا ہے، پیار کیا ہوتا ہے کیونکہ میرا دماغ صرف پڑھائی اور کیرئیر کی جانب تھا۔‘ شبانہ کی عمر اب تقریباً 26 سال ہے اور ان کے مطابق ان کے شوہر نے ایک کنواری بچی سے بیاہ کی خواہش میں ان سے شادی کی تھی۔ ’مرد چھوٹی عمر کی لڑکی سے شادی اس لیے کرتا ہے کہ وہ کنواری ہو اور اکثر وہ اس کو استعمال کر کے چھوڑ بھی دیتا ہے اور ایک اور کم عمر لڑکی سے شادی کرتا ہے اور یہی کچھ میرے ساتھ ہوا۔‘ ’شادی کے فوری بعد مجھ پر تشدد بھی کیا گیا اور گھر میں ملازمہ کی طرح کام بھی کروایا گیا۔ 16 سال کی لڑکی کا ذھن اور اس کا جسم کسی چیز کے لے تیار نہیں ہوتا۔ اس وقت لڑکی بہت زیادہ تکلیف اور درد سے گزرتی ہے اور یہ سب بتانا بھی انتہائی مشکل ہوتا ہے اور یہی سب کچھ میرے ساتھ بھی ہوا۔‘ ’اگر لڑکی شوہر سے بولے کہ یہ سب نہ کرو تو شوہر زبردستی کرتا ہے، مارتا اور ٹارچر بھی کرتا ہے اور پھر لڑکی کے ذھن میں زندگی بھر کے لیے خوف بھی بیٹھ جاتا ہے۔‘ شبانہ چھوٹی عمر کی شادی سے متعلق اپنے تلخ تجربات ہمیں بمشکل بتا پا رہی تھیں اور شرم و جھجھک ان کو کھل کر بولنے سے روک رہی تھی۔  ہمارے اس سوال کے جواب میں کہ کیا ازدواجی تعلقات شروع کرتے وقت انھیں شوہر کے کسی شک و شبہہ کا سامنا کرنا پڑا تو اس پر شبانہ نے ہمیں براہ راست جواب دینے کے بجائے بتایا کہ جب انھوں نے ماہین بلوچ کی ورجینیٹی کے مسئلہ پر بنائی گئی فلم دیکھی تو انھیں لگا جیسے ان کی آنکھوں کے سامنے اپنی ہی زندگی کی فلم چلنے لگی ہو۔ ’جب میں ماہین کی فلم دیکھنے گئی تو اس فلم کو دیکھ کر میرا دل بھر آیا اور میں  رو پڑی۔ مجھے لگا یہی سب تو میرے ساتھ بھی ہوا تھا۔‘ ’مرر آف لائف میں لڑکی کم عمری کی شادی اور ورجنیٹی کے مسئلے کا سامنے کرتی ہے‘ ہانی بلوچ کی بہن ماہین بلوچ لیاری میں سٹریٹ چلڈرن کو پڑھانے کے لیے بھی سرگرم ہیں اور ایک تھیٹر آرٹسٹ بھی ہیں۔  یہ کام ان کی کمیونٹی میں لڑکیوں کے لیے ہرگز آسان نہیں تھا تاہم چیلینجز کو قبول کرنے والی باہمت ماہین نے تھیٹر کے ساتھ فلم کا میڈیم باقاعدہ پڑھنا شروع کیا اور پھر اپنی ہی بہن ہانی بلوچ کی کتاب ’زندءِ آدینک‘ کا سکرین پلے لکھا تاکہ کنوارپن کے فرسودہ خیالات اور غلط فہمیوں کو دور کرنے کے لیے آگاہی دیں۔  وہ کہتی ہیں کہ ’یہ فلم ایک اصل کہانی ہے جس میں چائلڈ میرج اور کنوار پن پر بات کی گئی۔ اس فلم میں ایک لڑکی کم عمری کی شادی اور کنوار پن کے مسئلہ کا سامنا کرتی ہے۔ چند پیسوں کی خاطر لڑکی کی شادی کر دی جاتی ہے اور یہ سب ہمارے معاشرے میں ہو رہا ہے تاہم ابھی تک یہ مسلہ اس طرح نمایاں نہیں کیا جاتا۔ میں نے اس کا اردو میں ترجمہ کر کے کئی ماہ کی محنت کے بعد سکرین پلے لکھا تاکہ لوگ اس پیغام کو قبول کر سکیں۔‘ یہ بھی پڑھیے کنوار پن سے جڑا صدیوں پرانا افسانہ جو لڑکیوں کی زندگیاں تباہ کر رہا ہے ’کنواری نہیں تو اس کا مطلب یہ نہیں اس کے ساتھ ریپ نہیں ہوا‘ سہاگ رات: ’جنسی تعلق اہم ہے، جلدی یا دیر اہم نہیں‘ ماہین نے لیاری کی غریب اور پسماندہ خاندان سے تعلق رکھنے والی بچیوں میں شعور اجاگر کرنے کے لئے ’مستاگ فاونڈیشن‘ کی بنیاد رکھی۔ مستاگ بلوچی زبان کا لفظ ہے اور ان کا مطلب ہے ’اچھی خبر یا گڈ نیوز۔‘  وہ کہتی ہیں کہ ’میں نے مستاگ میں ایسی لڑکیاں دیکھی ہیں جن کی کم عمری میں شادی ہوئی اور ان کی زندگی میں کنوار پن مسئلہ بنا، جس کی وجہ سے ان کو طلاق تک کا سامنا کرنا پڑا۔‘ ’ہم مرد کے کنوار پن کی بات کیوں نہیں کرتے‘ لیاری کی تنگ گلیوں میں رہنے والی کشادہ سوچ کی مالک ماہین بلوچ اور ہانی بلوچ نے خود روایت پسند گھرانے سے تعلق ہونے کے باوجود کم سن لڑکیوں کے ان مسائل کو گہرائی سے سمجھا اور اس موضوع پر آگاہی دینے کے لیے آواز بھی اٹھائی۔ ماہین بلوچ کے مطابق ان کے والدین نے انھیں ہمیشہ اپنا حق لینے اور دوسروں کے حق کے لیے آواز بلند کرنا سکھایا۔  ماہین بلوچ کہتی ہیں کہ ان کی بڑی کامیابی یہ ہے کہ  ان کی اس فلم کو دیکھنے وہ رشتہ دار بھی آئے جن کو ان کے آرٹ یا تھیٹر میں کام کرنے پر شدید اعتراض تھا۔ ماہین کے مطابق یہی عمل سوچ بدل جانے کی جانب پہلا قدم اور بارش کا پہلا قطرہ ہے۔
61,pakistan,پاکستان کے کن شہروں میں کتنی بارش ہو گی اور اربن فلڈنگ کے خدشات کہاں کہاں ہیں؟,محکمہ موسمیات کے مطابق پاکستان میں پری مون سون موسم کا آغاز ہو چکا ہے اور اس دوران معمول سے زیادہ بارشوں کی وجہ سے راولپنڈی، اسلام آباد، لاہور اور دیگر بڑے شہروں میں اربن فلڈنگ کا خدشہ بھی ظاہر کیا گیا ہے۔ پاکستان میں مون سون کے دوران بھی اوسط سے زائد بارشوں کی توقع ظاہر کی جا رہی ہے۔   محکمہ موسمیات کے مطابق بحیرہ عرب سے گرم مرطوب ہوائیں 15 جون سے ملک کے بالائی علاقوں میں داخل ہو چکی ہیں، جس کے باعث بالائی علاقوں اور پاکستان کے زیر انتظام کشمیر میں بارشوں سے ملک میں جاری خشک سالی کا خاتمہ ختم ہو سکتا ہے۔  محکمہ موسمیات کے مطابق پاکستان کے زیر انتظام کشمیر کے علاقوں بھمبر، کوٹلی، میر پور، پونچھ، باغ، حویلی، ہٹیاں، مظفر آباد، نیلم ویلی میں 15 جون کے بعد بارشوں کی توقع ہے۔   اسی طرح گلگت بلتستان کے علاقوں استور، غذر، گلگت، دیامیر، ہنزہ اور سکردو میں آندھی، تیز ہواؤں اور گرج چمک کے ساتھ بارش کا امکان ہے۔ اس دوران بعض مقامات پر موسلادھار بارش کا بھی امکان ہے۔  محکمہ موسمیات کے مطابق مشرقی دریا، جو انڈیا سے پاکستان کی طرف آتے ہیں، ان مقامات پر بھی بارشیں اوسط سے زائد متوقع ہیں۔ مختلف علاقوں میں پری مون سون بارشوں کا موسم 23 جون تک جاری رہے گا، جس سے شہری علاقوں میں اربن فلڈنگ کے خطرات بھی موجود ہیں۔   کب اور کہاں بارشیں متوقع ہیں؟  محکمہ موسمیات کے مطابق رواں ہفتے کے اختتام سے آئندہ منگل تک (یعنی 21 جون) پنجاب کے مختلف علاقوں کے علاوہ دارالحکومت اسلام آباد میں بھی بارشیں متوقع ہیں، جس میں راولپنڈی، مری، اٹک، چکوال، جہلم، میانوالی، سرگودھا، خوشاب، حافظ آباد، منڈی بہاوالدین، سیالکوٹ، نارووال، لاہور، شیخوپورہ، فیصل آباد، جھنگ اور ٹوبہ ٹیک سنگھ شامل ہیں۔ محکمہ موسمیات کے مطابق ان دنوں راولپنڈی، اسلام آباد، جہلم، گوجرانوالہ، سیالکوٹ، لاہور، قصور اور شیخوپورہ میں موسلادھار بارش ہو سکتی ہے، جس کے باعث راولپنڈی اور لاہور میں اربن فلڈنگ کا خدشہ ہے۔   محکمہ موسمیات کے مطابق 17 سے 20 جون تک ملتان، ڈیرہ غازی خان، راجن پور، بھکر، لیہ، مظفر گڑھ، کوٹ ادو، ساہیوال، خانیوال، پاکپتن، اوکاڑہ، بہاولنگر، بہاولپور، خانپور اور رحیم یار خان میں وقفے وقفے سے آندھی، تیز ہواؤں اور گرج چمک کے ساتھ بارش کا امکان ہے۔  محکمہ موسمیات کے مطابق خیبر پختونخوا میں پری مون سون بارشیں 22 جون تک جاری رہ سکتی ہیں۔ اس دوران چترال، دیر، سوات، مانسہرہ، کوہستان، ایبٹ آباد، ہری پور، پشاور، صوابی، نوشہرہ، کرم، کوہاٹ، وزیرستان، لکی مروت، بنوں اور ڈیرہ اسماعیل خان میں وقفے وقفے سے آندھی اور گرج چمک کے ساتھ بارش کی توقع ہے۔   محکمہ موسمیات کے مطابق بلوچستان میں 20 جون تک بارشیں متوقع ہیں، جس دوران سبی، بولان، نصیر آباد، جھل مگسی، مستونگ، بارکھان، زیارت، ژوب، کوئٹہ، قلات، خضدار، چمن اور ہرنائی میں آندھی اور گرج چمک کے ساتھ بارش کا امکان ہے۔  محکمہ موسمیات کے مطابق سندھ  کے بیشتر علاقوں میں اس ہفتے کے اختتام سے 19 جون کے دوران سکھر، جیکب آباد اور لاڑکانہ میں گرد آلود ہوائیں چلنے اور گرج چمک کے ساتھ بارش کا امکان ہے۔   پری مون سون کے ممکنہ اثرات  حکام کے مطابق گزشتہ سال ان دنوں میں تربیلا سمیت دیگر ڈیموں میں گنجائش کا 25 فیصد پانی موجود تھا مگر اس سال اس وقت ڈیموں میں یہ پانی اپنی گنجائش کے ایک فیصد سے بھی کم ہے۔  ارسا کے مطابق 16جون کو ہمارے ڈیموں میں مجموعی پانی 0.088 تھا جبکہ 15 جون کو 0.089 تھا۔ اس کی بڑی وجہ گلگت بلتستان میں موسم کا اتار چڑھاؤ ہے۔ وہاں پر روزانہ موسم بہت تیزی سے تبدیل ہو رہا ہے جس وجہ سے گلیئشیر کے پگھلنے پر اثرات پڑ رہے ہیں۔  گزشتہ سال ان ہی دنوں میں تربیلا ڈیم میں ایک لاکھ اسی ہزار کیوسک پانی داخل ہو رہا تھا اس وقت 91 ہزار کیوسک پانی داخل ہو رہا ہے۔  دریائے کابل میں گزشتہ سال ان ہی دنوں میں 70 ہزار کیوسک پانی داخل ہو رہا تھا جبکہ ان دنوں میں 17 ہزار کیوسک پانی داخل ہو رہا ہے۔   حکام کے مطابق اگر بارشیں ہمارے دریاؤں کے منبع پر ہوتی ہیں تو اس سے پانی صورتحال بہتر ہو سکتی ہے۔   محکمہ موسمیات کے مطابق وسطی پنجاب اور جنوبی سندھ میں اوسط سے زیادہ بارشیں متوقع ہیں جبکہ ملک بھر میں اوسط سے معمولی زیادہ بارشیں ہوں گی۔  ان بارشوں کے آغاز کے ساتھ ملک میں جاری حالیہ گرمی کی شدید لہر کا نہ صرف خاتمہ ہوگا بلکہ خشک سالی بھی ختم ہو جائے گئی۔  جس سے فصلوں، سبزیوں اور باغات کو پانی کی دستیابی کی صورت میں بہتری پیدا ہو گئی۔  محکمہ موسمیات کے مطابق ان بارشوں کے باعث جہاں پر ملک میں جاری خشک سالی کا خاتمہ متوقع ہے وہاں پر اربن فلڈنگ، ندی نالوں میں طغیانی اور شمالی علاقہ جات میں لینڈ سلائیڈنگ کا خطرہ موجود ہے۔  آندھی،تیز ہواوں اور گرج چمک کے باعث بالائی خیبر پختو نخوا، اسلام آباد، پنجاب، گلگت بلتستان اور کشمیر میں انفسٹرکچرز کو نقصان کا  خدشہ ظاہر کیا گیا ہے۔   موسلا دھار بارش کے باعث کشمیر، گلگت بلتستان اور بالائی خیبر پختونخوا میں لینڈ سلائینڈنگ کا خطرہ جبکہ بلوچستان کے مشرقی علاقوں نصیر آباد، جعفرآباد، جھل مگسی،، ہرنائی، سبی اور بولان میں طغیانی کا خدشہ کیا جارہا ہے۔   محکمہ موسمیات کے مطابق مون سون کا آغاز جون کے آخری ہفتے میں متوقع ہے جس میں بھی وسطی پنجاب، جنوبی سندھ میں اوسط سے زیادہ زیادہ جب کہ ملک بھر میں اوسط سے معمولی سے زیادہ بارشیں متوقع ہیں۔   پری مون کے دوران کراچی میں معمولی بارش کا امکان ہے جبکہ ملک بھر میں مون سون اپنے وقت سے چند روز پہلے شروع ہونے کا امکان موجود ہے۔   یہ بھی پڑھیے  پاکستان: مون سون کی آمد پر پانچ احتیاطی تدابیر ’تیزی سے گرم ہوتا سمندر‘: پاکستان سمیت ایشیا میں مون سون بارشوں کا مستقبل کیا ہے؟  کراچی ہنگامی صورتحال: شہری کیا احتیاطی تدابیر اختیار کر سکتے ہیں؟  مون سون میں بیس سے تیس فیصد زائد بارشیں   محکمہ موسمیات کراچی کے ڈائریکٹر ڈاکٹر سردار سرفراز کے مطابق ملک بھر میں پری مون سون کا آغاز ہورہا ہے۔ ممکنہ طور پر یہ پری مون سون 26 اور 27 جون تک جاری رہے گا جس کے بعد توقع کی جارہی ہے کہ  27جون کو ملک بھر میں مون سون کا آغاز ہوجائے گا۔ عموما ملک میں مون سون کا آغاز یکم جولائی یا اس کے بعد ہوتا ہے مگر اس دفعہ یہ چند دن پہلے ہورہا ہے۔   ان کا کہنا تھا کہ مون سون کے دوران توقع کررہے ہیں کہ پاکستان بھر میں اوسط بارشیں بیس سے تیس فیصد زائد ہونگیں۔ کراچی میں پری مون سون کے دوران تو معمولی بارش توقع ہے مگر مون سون سیزن کے دوران اوسط سے زائد بارش توقع کررہے ہیں۔   ڈاکٹر سردار سرفراز کے مطابق مون سون بارشوں سے یہ خدشہ تو موجود ہے کہ سیلاب آسکتے ہیں مگر ابھی یہ دیکھنا ہے کہ بارشوں کا رحجان کیا ہوتا ہے۔ اگر تو یہ ایک کسی سپیل میں بارشیں اوسط  سے زیادہ ہوجاتی ہیں تو پھر اربن فلڈنگ سمیت سیلاب کا بھی خدشہ ہے لیکن اگر یہ بارشیں پورے سیزن میں اوسط سے زائد ہوتی ہیں تو یہ خدشات کچھ کم ہوسکتے ہیں۔   لاہور میں پری مون سون ریکارڈ ٹوٹنے کا خدشہ  چوہدری محمد اسلم ریجنل ڈائریکٹر محکمہ موسمیات لاہور کا کہنا تھا کہ ہم توقع کر رہے ہیں کہ لاہور میں پری مون بارشوں کا آغاز ہونے والا ہے اور یہ سلسلہ وقفے وقفے سے 23 جون تک جاری رہے گا۔  ’اس دوران پہلے ہی سپیل میں خدشہ ہے کہ اوسط سے زائد بارشیں ہوں گی۔ لاہور میں ماہ جون کی اوسط بارشوں کا ریکارڈ 55 ملی میڑ ہے جبکہ ہمیں خدشہ ہے کہ یہ ریکارڈ ٹوٹ جائے گا۔‘ چوہدری محمد اسلم کے مطابق لاہور کے علاوہ گوجرانوالہ ڈوثرن کے علاقوں میں بھی اربن فلڈنگ کا خدشہ موجود ہے۔ وہاں پر بھی پری مون کے دوران زیادہ بارشیں متوقع ہیں۔ اس کے علاوہ راولپنڈی اور اسلام آباد میں بھی بھی اربن فلڈنگ کے خدشات موجود ہیں۔   چوہدری محمد اسلم کے مطابق وقت سے چند دن پہلے شروع ہونے والی مون سون بارشوں کے پہلے سیزن کے دوران امکان ظاہر ہو رہا ہے کہ 15 اگست تک منگلا اور تربیلا ڈیم پانی سے بھر جائیں گے۔  ’مون سون بارشوں کے اس پہلے دور ہی میں زائد بارشوں کی توقع ہے۔ جس سے دریاوں میں بھی پانی معمول سے زیادہ ہوسکتا ہے۔‘  ان کا کہنا تھا کہ دریائے سندھ اور دریائے جہلم میں پانی معمول سے بڑھ سکتا ہے جبکہ سیالکوٹ میں ہیڈ مرالہ میں بھی مون سون کے دوران پانی معمول سے زیادہ ہو سکتا ہے۔    پاکستان کے سرکاری خبر رساں ادارے اے پی پی کے مطابق وزیراعظم پاکستان شہباز شریف نے پورے ملک میں انتظامیہ کو ہدایت کی ہے کہ بارشوں کے ممکنہ نقصانات سے بچنے کے لیے پہلے سے حفاظتی اقدامات مکمل کیے جائیں اور ندی، نالوں کو صاف کر کے تجاوزات کو ختم کیا جائے۔   وزیراعظم کی ہدایت کے مطابق پورے ملک میں انتظامیہ حساس مقامات پر ضروری مشنیری کا پہلے سے انتظام کرے اور ایسے مقامات جو زیادہ خطرے کا شکار سمجھے جاتے ہیں وہاں پر لوگوں کو پہلے ہی محفوظ مقامات پر منتقل کیا جائے۔   وزیراعظم نے وفاقی اداروں کو ہدایت کی ہے کہ وہ صوبوں کے ساتھ مل کر وقت سے پہلے ہی اپنی تمام تیاریاں مکمل رکھیں۔    آفات سے نمٹنے کے قومی ادارے نیشنل ڈیزاسٹر مینجمنٹ اتھارٹی سے رابطہ قائم کر کے پوچھا گیا کہ وہ اس صورتحال سے نمٹنے کی کیا تیاری کر رہے ہیں مگر انھوں نے کوئی جواب نہیں دیا۔
62,pakistan,دعا زہرہ کیس: ’مہمانوں کے سامنے جام شیریں کی بوتل کون رکھتا ہے بھائی؟‘,پاکستان میں دعا زہرہ کیس میں سندھ ہائیکورٹ کے حکم کے بعد ابھی اس معاملے سے توجہ ہٹنا شروع ہی ہوئی تھی کہ عدالتی فیصلے کے چند روز گزرنے پر ’پسند کی شادی کرنے والی‘ دعا نے اپنے شوہر ظہیر احمد کے ساتھ ایک انٹرویو دیا جس میں کہا گیا کہ دونوں چند برس قبل معروف موبائل گیم ’پب جی‘ کے پلیٹ فارم پر ملے تھے۔  لیکن زنیرہ ماہم کے یوٹیوب چینل پر یہ انٹرویو نشر ہونے کے بعد ایک طرف اس میں کی گئیں حیران کر دینے والی باتیں زیر بحث ہیں تو دوسری طرف سوشل میڈیا صارفین اس میں ایک میٹھے مشروب ’جام شیریں‘ کی تشہیر پر اس کے بائیکاٹ کا مطالبہ کر رہے ہیں۔ بعض سوشل میڈیا صارفین یہ پوچھتے دکھائی دیے کہ ’کیا یہ انٹرویو اور شادی جام شیریں نے سپانسر کی تھی؟‘ اس پر جامِ شیریں بنانے والی کمپنی قرشی پاکستان نے وضاحتی پیغام میں تسلیم کیا کہ انٹرویو کے دوران اپنے برانڈ کو نمایاں کر کے دکھائے جانے پر انھیں حیرانی ہے۔ کمپنی کا دعویٰ ہے کہ ’(ویڈیو میں مشروب رکھنے کے حوالے سے) ہم سے اجازت نہیں لی گئی اور اس پر کارروائی کی جائے گی۔‘  خیال رہے کہ صوبہ پنجاب سے بازیاب کروائی جانے والی لڑکی دعا زہرہ کے والدین نے اپنی بیٹی کی کم عمری میں زبردستی شادی اور اغوا کا الزام ظہیر اور ان کے خاندان پر لگایا تھا تاہم گذشتہ ہفتے کے دوران سندھ ہائیکورٹ نے دعا زہرہ کا معاملہ نمٹاتے ہوئے حکم دیا تھا کہ وہ اپنی مرضی سے جس کے ساتھ جانا چاہے یا رہنا چاہے رہ سکتی ہیں، جس پر دعا نے ظہیر کے ساتھ رہنے کا فیصلہ کیا۔  ’کیا یہ انٹرویو جام شیریں نے سپانسر کیا؟‘ اینکر زنیرہ ماہم کی جانب سے لیے گئے انٹرویو میں دعا زہرہ نے اپنے والدین سے مطالبہ کیا کہ وہ انھیں اور ظہیر کو قبول کر لیں۔ تاہم انھوں نے یہ بھی دعویٰ کیا کہ اُن کے والدین ان کی شادی کسی اور سے کرنا چاہتے تھے اور خاندان میں کسی زمین کا تنازع چل رہا تھا۔ دعا نے یہ بھی کہا کہ کراچی سے ان کی روانگی کے بارے میں ظہیر کو معلوم نہیں تھا مگر اس کے باوجود انھوں نے انھیں قبول کیا۔  مگر ان ’انکشافات‘ کے بیچ و بیچ ایک موقع پر اینکر زنیرہ کہتی ہیں کہ ’گرمی بہت زیادہ ہے۔۔۔ دعا نے ہمارے لیے جام شیریں بنایا ہے۔ اپنے لیے ایک گلاس اور میرے لیے ایک گلاس۔ ظہیر کے لیے کوئی گلاس نہیں بنایا۔‘ ان کے پوچھنے پر کہ ظہیر کے لیے جام شیریں کیوں نہیں بنایا، دعا کہتی ہیں کہ ’میں ظہیر کو بنا کر پہلے ہی پلا چکی ہوں۔‘  پھر کچھ وقفے بعد اینکر کہتی ہیں کہ ’دعا، آپ نے پہلے مجھے کولڈ ڈرنک پلائی تھی اب جام شیریں۔ آپ بتائیں آپ کا پسندیدہ ڈرنک کون سا ہے؟‘ اس پر دعا نے ہنستے ہوئے جواب دیا ’جامِ شیریں۔‘ تو اس طرح انٹرویو کے دوران بظاہر جان بوجھ کر جام شیریں کا بار بار حوالہ بھی تنازع کے باعث بنا اور بہت سے صارفین نے یہ رائے دی کہ ایسا لگتا ہے جیسے اس انٹرویو ہی کا نہیں بلکہ شادی کا سپانسر بھی جام شیریں ہے۔  اویس قادری نے اعتراض اٹھایا کہ ’سمجھ نہیں آ رہا مہمانوں کے سامنے جام شیریں کی بوتل کون رکھتا ہے بھائی؟ پانی ڈالے بغیر پیتے ہو کیا۔‘ آفریدی نامی صارف نے الزام لگایا کہ ’دعا زہرہ کیس میں جام شیریں جیسے برانڈ کو پروموٹ کیا جا رہا ہے اور صاف دیکھا جا سکتا کہ دعا کو جام شیریں بولنے کے لیے اشارہ‘ کیا گیا۔  صحافی اقرار الحسن نے اس پر تبصرہ کیا کہ ’ویسے جامِ شیریں والوں یعنی قرشی کو اپنی مارکیٹنگ ٹیم کو نوکری سے فارغ کر دینا چاہیے۔‘ سارہ بتول نے رائے دی کہ ’تو ثابت ہوا کہ جہاں پولیس کی رسائی نہیں وہاں جامِ شیریں کی رسائی ممکن ہے۔‘ اس تبصرے سے سارہ نے بظاہر اس بات پر طنز کیا کہ دعا کی پنجاب میں بازیابی کے لیے پولیس کو کئی دن لگے تھے۔  ماہ رخ قریشی کا بھی یہی کہنا تھا کہ ’کاش کہ اس اینکر سے پہلے دعا کے والدین ’جام  شیریں‘ والوں کے پاس پہنچ جاتے تو آج اینکر کے بجائے دعا کے ساتھ وہ بیٹھے ہوتے۔‘ وسیم عباسی نے مزاحیہ انداز میں کہا کہ ’روح افزا پئیں اور والدین کی عزت سیکھیں۔‘ خیال رہے کہ اس شعبے میں روح افزا اور جامِ شریں دونوں میٹھے مشروب کی صنعت میں ایک دوسرے کے مدمقابل ہیں۔  ’ہمارا اس انٹرویو سے کوئی لینا دینا نہیں‘: قرشی جام شیریں کا موقف دعا زہرہ اور ظہیر کے انٹرویو پر تنقید اور بائیکاٹ مہم کے دوران قرشی نے اس ویڈیو سے مکمل لاتعلقی کا اظہار کیا ہے۔ ایک بیان میں ان کا کہنا ہے کہ ’جام شیریں ایک بین الاقوامی سطح پر تسلیم شدہ، بہت پسند کیا جانے والا پاکستانی برانڈ ہے جو 40 برسوں سے دستیاب ہے۔ کمپنی نے دعویٰ کیا کہ پاکستان میں 100 میں سے تقریباً 60 لوگ اسے باقاعدگی سے استعمال کر رہے ہیں۔  کمپنی کا مزید کہنا تھا کہ ’ہم نے اپنی میڈیا کمیونیکیشن ہمیشہ اعلیٰ اخلاقی معیارات کو برقرار رکھتے ہوئے اور وقار کے ساتھ کی ہے۔ ہم سوشل میڈیا پر ایک انٹرویو کے دوران اپنے برانڈ کی نمایاں نمائش پر حیران ہیں۔‘ یہ بھی پڑھیے دعا زہرہ کیس سے متعلق پانچ باتیں جو آپ جاننا چاہتے ہیں دعا زہرا: پاکستان میں کم عمری کی شادیاں روکنا اتنا مشکل کیوں؟  دعا زہرا اوکاڑہ پولیس کی تحویل میں، ویڈیو پیغام منظرِ عام پر: ’بالغ ہوں، مرضی سے شادی کی‘ ’ہم اس معاملے کی تحقیقات کر رہے ہیں اور اپنے چاہنے والے صارفین کو یقین دلاتے ہیں کہ ہمارا اس انٹرویو سے کوئی لینا دینا نہیں ہے کیونکہ اس کے پروڈیوسرز نے ہمارے پروڈکٹ کی نمائش اور تشہیر کی اجازت نہیں لی تھی۔‘ قرشی جام شیریں نے اعلان کیا ہے کہ ’اس سلسلے میں مناسب کارروائی کی جائے گی۔‘ ادھر دعا کے والد مہدی علی کاظمی کا کہنا ہے کہ وہ اپنی بیٹی کی بازیابی کے لیے قانونی جنگ جاری رکھیں گے اور ’کورٹ کے آپشن بند نہیں ہوئے۔‘ انھوں نے میڈیا سے بات کرتے ہوئے کہا کہ ’ٹرائل کورٹ میں ان کا ٹرائل ہونا ہے۔ ہائی کورٹ میں نظرثانی کی اپیل دائر کی جاسکتی ہے۔ ہم نے سپریم کورٹ جانے کا فیصلہ بھی کیا ہے۔‘ انھوں نے اس میڈیکل ریڈیولوجی رپورٹ کو مسترد کیا ہے جس میں دعا کی عمر 17 سال بتائی گئی ہے۔  ادھر ایک یوٹیوبر کو دیے انٹرویو میں دعا زہرہ کے والد نے مسکراتے ہوئے ایک سوال کے جواب میں کہا کہ ’ہم بالکل بھی گھر میں جام شیریں استعمال نہیں کرتے۔ مجھے اُس ویڈیو کا نہیں پتا لیکن یہ ویڈیو پیسے لے کر نہیں بنائی جا رہی۔ ہم سافٹ ڈرنکس ہی استعمال کرتے ہیں۔‘ ان کا کہنا تھا کہ ’بچی واقعی پیزا اور نوڈلز کھاتی ہے۔ دن میں دو، دو بار نوڈلز بناتی تھی۔ جب دل کرتا تھا تو پیزا منگواتی تھی۔‘ مہدی علی کاظمی کا کہنا تھا کہ ’اس سے آپ اندازہ لگائیں یہ بالکل بچگانہ ذہن ہے اور کم عمری کی علامت ہے۔‘
63,pakistan,ایک اجلاس اِدھر، ایک اُدھر: پرویز الٰہی کی ’ہٹ دھرمی‘ یا حکومت کا ’غیر ذمہ دارانہ عمل‘,پاکستان کے صوبہ پنجاب کے بجٹ اجلاس سے متعلق سیاسی کشیدگی اور ڈیڈ لاک کا خاتمہ نہ ہونے پر گذشتہ روز گورنر پنجاب بلیغ الرحمن نے ایوانِ اقبال لاہور میں اسمبلی اجلاس طلب کیا، جہاں پنجاب کے وزیر خزانہ سردار اویس لغاری نے 32 کھرب روپے سے زائد کا بجٹ پیش کیا گیا۔ مسلم لیگ نون اور پاکستان تحریک انصاف میں کئی دن سے جاری تناؤ کی وجہ سے پنجاب کا بجٹ اجلاس تاخیر اور ہنگامہ آرائی کی نذر ہو رہا تھا لیکن تقریباً 48 گھنٹے کے بعد آخر کار پنجاب کا بجٹ پیش کیا گیا۔ پہلے یہ خبریں بھی سامنے آئیں کہ حکومت اور اپوزیشن بجٹ اجلاس کے حوالے سے کسی مثبت نتیجے پر پہنچ سکتے ہیں لیکن ایسا نہیں ہوا۔ سپیکر پنجاب اسمبلی پرویز الہی کی جانب سے وزیر اعلٰی کے انتخاب کے دوران اسمبلی میں پولیس کے داخلے پر آئی جی پنجاب پولیس اور چیف سیکرٹری سے معافی کا مطالبہ رکھا گیا تھا جس کے بعد حکومت اور اپوزیشن میں ڈیڈ لاک پیدا ہو گیا۔ اہم ترین پیشرفت یہ ہوئی کہ کل ہونے والے ان دونوں اجلاسوں سے پہلے پنجاب حکومت نے سپیکر اور سیکرٹری پنجاب اسمبلی کے اختیارات محدود اور معطل کرتے ہوئے اسمبلی کے انتظامی امور وزارتِ قانون کے حوالے کر دیے۔  اس آرڈیننس کے اجرا کے بعد سے پنجاب اسمبلی وزارتِ قانون کے ماتحت ہو گئی اور اسمبلی کا عملہ سپیکر یا سیکرٹری اسمبلی کی بجائے وزارتِ قانون کو جوابدہ ہو گیا۔ ایوانِ اقبال میں ہونے والے پنجاب اسمبلی کے اجلاس کی صدارت ڈپٹی سپیکر دوست محمد مزاری نے کی جس میں بجٹ پیش کیا گیا۔ دوسری جانب سپیکر پنجاب اسمبلی چوہدری پرویز الٰہی نے حکومتی بجٹ اجلاس کو غیر آئینی قرار دیتے ہوئے پنجاب اسمبلی میں الگ اجلاس منعقد کیا جس میں تحریک انصاف اور مسلم لیگ ق کے ممبران قومی اسمبلی نے شرکت کی۔  اس اجلاس میں پنجاب اسمبلی کی خود مختاری ختم کرنے کے آرڈیننس کو مسترد کرتے ہوئے قرارداد منظور کی گئی۔ اس صورتحال میں اہم سوال یہ ہے کہ اگر پارلیمانی روایات کو سامنے رکھیں تو کیا کسی حکومت کی جانب سے آرڈیننس کے ذریعے اسمبلی کو کنٹرول کرنا چاہیے؟ ’وزیر اعلٰی کے الیکشن کے وقت جو صورتحال پیدا ہوئی، اس کے اثرات ابھی تک قائم ہیں‘ تین مرتبہ سپیکر پنجاب اسمبلی اور تین ہی مرتبہ وزیرِ اعلٰی پنجاب رہنے والے میاں منظور وٹو نے بجٹ اجلاس پر ہونے والی بدمزگی اور پنجاب کی سیاسی صورتحال کو ’افسوس ناک‘ قرار دیا۔ انھوں نے کہا کہ ’نوے کی دہائی میں جب سیاسی گرما گرمی عروج پر تھی اس وقت بھی اس قسم کی روایات سامنے نہیں آئیں۔ ان روایات کو اچھی روایات کے طور پر نہیں لیا جائے گا بلکہ اس کے منفی اثرات ہوں گے۔‘ اس حوالے سے سینیئر صحافی سلمان غنی نے ماضی قریب میں ہونے والے سیاسی واقعات کا جائزہ لیتے ہوئے کہا کہ ’وزیر اعلٰی پنجاب کے الیکشن کے وقت جو غیر معمولی صورتحال پیدا ہوئی تھی، اس کے اثرات ابھی تک قائم ہیں۔ سیاسی تلخیوں میں کمی نہیں آ رہی۔‘ ’پنجاب میں حکومت کی تبدیلی اور حمزہ شہباز شریف کے وزیرِاعلٰی بننے کے باوجود بھی چوہدری پرویز الٰہی شکست کو تسلیم نہیں کرتے نظر آ رہے۔‘ وہ کہتے ہیں کہ ’حالانکہ ماضی میں چوہدری پرویز الٰہی کی معاملہ فہمی نمایاں رہی اور انھوں نے گذشتہ ساڑھے تین سال میں اسمبلی بزنس کے معاملات میں سابقہ حکومت اور اپوزیشن کے درمیان توازن قائم رکھنے کی کوشش کی مگر وزیراعلٰی پنجاب کے حالیہ انتخاب کے بعد سے صورتحال بدل چکی ہے۔‘ سابق سیکرٹری الیکشن کمیشن کنور دلشاد نے ماضی کی مثال سے وضاحت دیتے ہوئے کہا کہ ’نوے کی دہائی میں پنجاب میں گورنر چوہدری الطاف حسین اور وزیراعلٰی منظور وٹو تھے جبکہ مرکز میں وزیراعظم میاں نوازشریف اور طاقتور صدر غلام اسحاق خان تھے۔‘ ’ان دنوں دونوں بڑی جماعتوں مسلم لیگ، پیپلز پارٹی اور صدر مملکت کی سیاسی محاذ آرائی اپنے عروج پر تھی لیکن اس سب کے باوجود بھی ایسا نہیں ہوا کہ بجٹ یا کسی دوسرے معاملے پر اس طرح دو اجلاس بلائے گئے ہوں۔ اس مرتبہ پارلیمانی تاریخ میں پہلی مرتبہ ایک ہی دن دو الگ الگ اجلاس طلب کیے گئے ہیں۔‘ گورنر پنجاب اور سپیکر پنجاب اسمبلی میں آئینی اختیارات کی تقسیم؟ سپیکر اسمبلی اور گورنر کے درمیان اختلافات کی صورت میں کس کے زیادہ آئینی اختیارات ہیں؟  سلمان غنی کے مطابق آرٹیکل 109 کے تحت گورنر کے پاس یہ اختیارات ہوتے ہیں کہ وہ کسی بھی تاریخ اور جگہ پر اجلاس بلا اور برخاست کر سکے۔  وہ کہتے ہیں کہ ’ماضی قریب میں کورونا وبا کے دوران ایک نجی ہوٹل میں پنجاب اسمبلی کا اجلاس منعقد کیا گیا۔ ’یہ خالصتاً گورنر کا استحقاق اور صوابدید ہے کہ وہ کسی بھی جگہ اسمبلی کا اجلاس طلب کر سکتا ہے۔ اس مرتبہ سپیکر پنجاب اسمبلی کے غیر ذمہ دارانہ عمل نے آزاد اور خودمختار اسمبلی کی ساکھ کو متاثر کیا۔‘ کنور دلشاد کی رائے میں گورنر فیڈریشن کے نمائندہ کے طور پر صوبے میں کام کر رہا ہے۔ ان کے مطابق ’سپیکر پنجاب اسمبلی کی جانب سے لچک نہ دکھانے پر گورنر کے پاس کوئی اور آپشن نہیں تھا اس لیے اس نے آرڈیننس کے ذریعے بحران پر قابو پانے کی کوشش کی۔‘ میاں منظور وٹو حکومت کو ایسے اقدامات سے گریز کا مشورہ دیتے ہیں۔ ان کے مطابق سپیکر اسمبلی کچھ کہہ رہا ہے جبکہ گورنر پنجاب کا مؤقف کچھ اور ہے۔  ’اس افسوسناک صورتحال سے اسمبلی متاثر ہو رہی ہے اور ایسا نہیں ہونا چاہیے۔ بظاہر ایسا لگتا ہے کہ حکومت نے آخری حربے کے طور پر آرڈیننس کو استعمال کیا لیکن یہ نئی روایت قائم کی گئی ہے جس سے حکومت کو گریز کرنا چاہیے تھا۔‘ کیا صوبائی حکومت ذمہ دار ہے؟ جمہوری روایت کے مطابق اصولی طور پر حکومت کو اپوزیشن کو ساتھ لے کر چلنا چاہیے۔ اس لیے کیا ایک ہی دن میں دو الگ الگ اجلاس ہونے کی ذمہ داری حکومت پر عائد ہوتی ہے؟  اس سوال پر سابق وزیراعلٰی پنجاب منظور وٹو کے رائے کچھ یوں ہے کہ ’حکومت اور اپوزیشن کو مل کر اس کا حل نکالنا چاہیے۔‘ ان کے خیال میں حکومت پر زیادہ ذمہ داری عائد ہوتی ہے کہ وہ کوئی راستہ نکال سکتی تھی، حکومت کو ہی تعاون کا ہاتھ آگے بڑھانا چاہیے تھا۔ اس معاملے میں سلمان غنی نے چوہدری پرویز الٰہی کے موجودہ کردار سے اختلاف کرتے ہوئے کہا کہ ’اگر سپیکر پنجاب اسمبلی اپنی غیر جانبدارانہ حیثیت قائم رکھتے تو یہ اجلاس سیاسی گرما گرمی کے بغیر ہو سکتا تھا لیکن ایسا نہیں ہوا کیونکہ چوہدری پرویز الہی اس صورتحال سے نکلنے کو تیار نہیں۔‘ دوسری جانب کنور دلشاد نے اس خدشے کا اظہار بھی کیا کہ اگر معاملہ زیادہ طول پکڑتا ہے تو گورنر پنجاب، سپیکر پنجاب اسمبلی کے خلاف سپریم کورٹ میں ریفرنس داخل کر سکتے ہیں۔ وہ کہتے ہیں کہ ’تمام تر تناؤ اور سیاسی کشیدگی کے باوجود پنجاب اسمبلی کے آزادانہ اختیارات کو معطل کر کے پارلیمانی روایات کو خراب کیا گیا جس کا درست تاثر پیدا نہیں ہو گا۔‘ ’یہ بات درست ہے کہ چوہدری پرویز الٰہی جیسے بزرگ سیاستدان سے اسمبلی میں بد تمیزی کی گئی، ایسا بالکل نہیں ہونا چاہیے تھا۔ اس افسوسناک حرکت کے بعد معاملات خرابی کی طرف گئے اور ابھی تک ٹھیک نہیں ہو رہے۔‘ سیاسی کشیدگی میں کمی کیسے ممکن؟ پنجاب میں سیاسی کشیدگی کی وجہ سے اسمبلی کام نہیں کر پا رہی، اس صورتحال کو کیسے کنٹرول کیا جانا چاہیے؟ اس پر سلمان غنی کی رائے میں ایسا ہونا افسوسناک ہے۔ ان کے مطابق ’میں تقریبا 35 سال سے اسمبلی کی کارروائی کی کوریج اور رپورٹنگ میں شریک رہا ہوں۔ جتنے بھی کشیدہ سیاسی حالات ہوتے اور اپوزیشن شدید احتجاج ریکارڈ کرواتی لیکن پھر بھی حکومت اور اپوزیشن بجٹ کے معاملے پر بزنس ایڈوائزری کمیٹی میں مل بیٹھ کر مسائل کا حل نکال لیا کرتے تھے۔  ’اس مرتبہ بجٹ جیسے سنجیدہ عمل کے حوالے سے اس غیر سنجیدگی نے جمہوری نظام پر سوالیہ نشان کھڑا کر دیا ہے۔‘ یہ بھی پڑھیے پنجاب میں سیاسی رسہ کشی: فریقین نے اپنے اپنے ’اسمبلی اجلاس‘ طلب کر لیے نواز شریف کے ’قریبی ساتھی‘ اور پنجاب کے نئے گورنر بلیغ الرحمن کون ہیں؟ پنجاب کی وزارتِ اعلٰی پرویز الٰہی کی جھولی میں جائے گی یا حمزہ شہباز لے اڑیں گے؟ حکومت کے پندرہ سولہ اراکین ٹوٹ گئے ہیں، چند اپوزیشن کی ’کسٹڈی‘ میں ہیں: پرویز الہی کنور دلشاد کی رائے میں ’افسوس سے کہنا پڑتا ہے کہ 18 ویں ترمیم کے بعد یہ ریاست فیڈریشن نہیں بلکہ کنفیڈریشن بن گئی ہے۔ پنجاب کی موجودہ خراب سیاسی صورتحال کے باوجود مرکز کے ہاتھ بندھے ہیں اور وہ اپنا کردار ادا نہیں کر سکتا کیونکہ ایمرجنسی یا گورنر راج لگانے کی سخت شرائط ہیں جن پر پورا اترنا تقریباً ناممکن ہے۔‘ سابق سپیکر و وزیراعلیٰ پنجاب میاں منظور وٹو اس بات پر زور دیتے ہیں کہ ’حکومت وقت کو پارلیمانی روایات کو سامنے رکھتے ہوئے فراخ دلی کے ساتھ کام لیتے ہوئے اپوزیشن کو ساتھ لے کر چلنا چاہیے کیونکہ تمام تر خراب حالات کے باوجود سیاسی تنازعات کو حل کرنے کی زیادہ ذمہ دار صوبائی حکومت کی ہی ہے۔‘
64,pakistan,چاند، ریشمی سڑک اور ٹریفک تقریباً غائب: اسلام آباد سے موٹرسائیکل پر سوات کا یادگار سفر,ہم میں سے بہت سے لوگ سفر کرتے ہیں، کچھ گاڑی پر تو کچھ پبلک ٹرانسپورٹ پر مگر کچھ ہم جیسے لوگ بھی ہوتے ہیں جنھیں بائیک کے سفر کا شوق ہے۔ اگر تو آپ میں بھی یہ شوق ہے اور آپ نے اس سے قبل کبھی بائیک پر ٹور نہیں کیا یا کیا ہے مگر سوات تک نہیں گئے تو یہ رپورٹ آپ کے لیے ہی ہے۔  سنہ 2018 میں پہلی مرتبہ جب سوات کا سفر کیا تھا تو یہ بس کے ذریعے ممکن ہوا تھا مگر اب کی بار جب بائیک پر اسلام آباد سے سوات کا خیال ذہن میں وارد ہوا تو یوں سمجھیں کہ مقررہ دن تک دن گزارنے مشکل ہو گئے۔  کراچی سے میرے ایک دوست حنین نے بھی اس سفر پر ساتھ چلنا تھا تو ایک دن پہلے تک وہ بھی اسلام آباد پہنچ گئے۔ روانگی سے ایک دو دن قبل تک موٹر سائیکل کی تمام الیکٹریکل اور مکینیکل چیزوں اور پرزوں وغیرہ کا گہرائی سے جائزہ لیا اور یہ تسلی کر لی کہ کسی چیز کے کہیں دھوکہ دینے کا امکان تو نہیں۔  سفر کی تیاری کیسے کی جائے؟  بائیک پر پہاڑی علاقوں کا سفر کافی خوشگوار ہو سکتا ہے اگر آپ نے ساری چیزیں پہلے سے ٹھیک ٹھاک کر کے رکھی ہوں، مثلاً بائیک کی وائرنگ، پلگ، ٹائرز، چین، بریک شوز اور ان کے سپرنگز یہ وہ بنیادی چیزیں ہیں جن کا معائنہ ہر بائیک ٹرپ پر نکلنے سے پہلے لازم ہے ورنہ ان سے ہونے والی خواری خاصا مالی نقصان اور ذہنی اذیت پہنچا سکتی ہے اور ذاتی حفاظت کے لیے بھی خطرہ بن سکتی ہے۔  اور اگر آپ ساتھ لے جانے والے سامان کے بارے میں سوچ رہے ہیں تو وہ کون سی ضروری اشیا ہیں جو آپ کے ساتھ ہونی چاہیے؟  آپ کی سہولت کے لیے بتا دیتے ہیں کہ بائیک کے کاغذات، ڈرائیونگ لائسنس، درد کش دوائیں، کھنچے ہوئے پٹھوں کے لیے وولٹرال کی کریم، وکس، گرم پٹی، روئی، ڈیٹول، بے بی آئل تاکہ پسینہ ٹھہرنے کی وجہ سے زخم نہ بن جائیں، اضافی کپڑے، برساتی، گرم ٹوپی، ٹارچ، پاور بینک، انٹرنیٹ کی ڈیوائس (یا پیکج کر لیں)، ذیابیطس نہیں تو چاکلیٹس، پانی کی بوتلیں اور ایک خالی بوتل۔  یہ تو وہ بنیادی اشیا ہیں جن کے بغیر آپ نے کسی بھی صورت نکلنا ہی نہیں۔  اس کے علاوہ بائیک کے پرزے چونکہ آپ پہلے ہی چیک کر چکے ہوں گے اس لیے شاید ان کی زیادہ ضرورت نہ پڑے لیکن احتیاطاً اگر آپ اضافی انجن آئل، فیوز، کسی بوتل میں پیٹرول، بیرنگز، گریس ساتھ رکھیں تو سفر میں آپ کو کسی بھی قسم کی پریشانی سے نجات مل سکتی ہے۔ تفصیلی فہرست آپ کو انٹرنیٹ پر بائیکر گروپس میں باآسانی مل سکتی ہے۔  اس کے علاوہ آپ کی بائیک میں جن تمام اوزاروں کی ضرورت پڑ سکتی ہے وہ کسی باکس میں آپ کے ساتھ ہونے چاہیے تاکہ اگر آپ کہیں کسی مشکل میں پھنس جائیں تو آپ کے پاس ضروری اوزار ضرور ہوں۔ اگر آپ کو خود کام نہیں بھی آتا تو آج کل کئی فیس بک گروپس میں آپ اسی وقت آن لائن پوسٹ کر سکتے ہیں اور فون پر آپ کو کوئی سمجھا سکتا ہے مگر اوزار نہیں ہوں گے تو کام نہیں بنے گا۔  اور بائیک پر ہائی وے کا سفر کرنے کے لیے موسم کے اعتبار سے ہلکی یا بھاری جیکٹ (مگر جیکٹ ضرور ہو)، ہیلمٹ، دستانے، ٹخنوں تک بند جوتے اور ٹخنوں تک آتی پینٹ یا ٹراؤزر سمیت گھٹنوں، کندھوں اور کہنیوں کے پیڈز بھی لازمی ہیں۔ سوات میں دیکھنے کے لیے خاص خاص جگہوں میں شنگرئی آبشار، مہوڈنڈ جھیل، جاروگو آبشار، مرغزار، کالام، اتروڑ، کنڈول جھیل، ڈونچار آبشار، گبین جبہ، مالم جبہ اور دیگر لاتعداد نگینے ہیں جن تمام کا احاطہ اس ایک تحریر میں ممکن نہیں۔  سفر کی شروعات اور چند احتیاطیں ایک بھرپور ناشتے کے بعد رات کو تین بجے ہم اسلام آباد سے نکل گئے۔ سستا زمانہ (مئی کا وسط) تھا سو پیٹرول کا ٹینک مکمل بھرواتے ہوئے ہچکچاہٹ نہیں ہوئی اور یوں ہم نے سرینگر ہائی وے سے ہوتے ہوئے جی ٹی روڈ کی راہ لی۔  موٹروے پر چونکہ دو پہیوں والی سواری کو داخلے کی اجازت نہیں، اس لیے بے چارے بائیکرز کے لیے صرف جی ٹی روڈ ہی بچتا ہے جس کی حالتِ زار کئی مقامات پر کسی گاؤں کی گلیوں جیسی لگتی ہے۔  خاص طور پر اگر آپ کو کہیں سڑک کھرچی ہوئی نظر آئے تو فوراً یا تو لین بدل لیں اور یہ نہ ممکن ہو تو رفتار حد درجہ آہستہ کر لیں ورنہ اس سڑک کی مرمت تو جب ہونی ہے تب ہونی ہے، آپ کو اور آپ کی بائیک کو ٹھیک ٹھاک مرمت کی ضرورت پڑ جائے گی۔  یہ اتنی رات گئے سفر کے آغاز کا میرا پہلا موقع تھا اور ایسا ہم نے اس لیے کیا کیونکہ اگر آپ اسلام آباد سے سوات بذریعہ جی ٹی روڈ جانا چاہ رہے ہیں، تو ٹیکسلا و حسن ابدال سے لے کر اٹک تک کا ٹریفک ہی آپ کا خاصا وقت مفت میں ضائع کر سکتا ہے، گرمی اور دھول مٹی کی کوفت الگ۔  سو اپنی سُبک خرام موٹر سائیکل پر خراماں خراماں اور تھوڑی سی خنکی میں سفر طے ہوتا رہا یہاں تک کہ ہم نوشہرہ سے مردان جانے والی سڑک پر دریائے کابل کے پل پر پہنچ گئے۔  صبح کے سات بج رہے تھے۔ مردان میں ہم نے عبد الولی خان یونیورسٹی کے پاس ریلوے لائن کی دوسری طرف بنے ایک ریستوران پر دوبارہ سے ایک بھرپور ناشتہ کیا اور پھر کچھ دیر بعد مالاکنڈ میں داخل ہونے لگے۔  یہاں خیبر پختونخوا پولیس سے اس سفر کی پہلی علیک سلیک ہوئی۔ دور سے ہی رکنے کا اشارہ کیا گیا۔ جب میں نے بائیک روکی تو ٹریفک سارجنٹ صاحب پاس آئے، نہایت شائستگی سے سلام کیا، مصافحہ کیا اور لائسنس مانگا۔ کوئی اضافی سوالات نہیں، بس لائسنس دیکھا اور جانے کا اشارہ کر دیا۔  اس کے بعد درگئی پر پھر چائے، خوبانیوں اور پکوڑوں سے ہم نے اپنی تواضع خود کی۔ یہ پہاڑی راستہ کافی بلندی پر ہے اس لیے یہاں پر کافی تیز ہوا چلتی ہے اس لیے رفتار کے بجائے بس ہینڈلنگ پر توجہ دیں۔ سوات میں داخل ہونے پر ایک مرتبہ پھر شناختی کارڈز کی پڑتال کی گئی مگر یہ بھی نہایت خوش مزاجی سے پوری ہوئی۔  مینگورہ میں پہلا دن  صبح کے 11 بجے ہم مینگورہ میں تھے۔ بائیک کا سفر کبھی کبھی بہت زیادہ تھکا دیتا ہے، کافی وقت لے لیتا ہے۔ اس سفر نے دو گھنٹے کے وقفے ساتھ ہمارے نو گھنٹے لیے لیکن یہ سفر ایسا ہے جس میں وقت بھلے لگ جائے، جلد بازی نہیں کرنی چاہیے اور پھر راستے میں جگہ جگہ رک کر پہاڑی مناظر اور طرح طرح کے سنیکس سے لطف اندوز ہو کر سفر کرنے کا جو مزہ ہے، اس کی کیا ہی بات ہے۔  سوات میں ہمارے میزبان مقامی صحافی اور میرے دوست تھے جن کے پاس تھوڑی دیر سستانے اور کھانے سے بھرپور انداز میں لطف اندوز ہونے کے بعد وائٹ پیلس یا قصرِ سفید کی راہ لی۔  یہ جگہ مینگورہ شہر سے کوئی نصف گھنٹے بائیک کی مسافت پر واقع ہے اور یہاں ایک تاریخی محل ہے جو والی سوات کی گرمائی رہائش گاہ ہے۔ یہاں پاس ہی میں نیچر ریسٹورنٹ نامی ایک جگہ پر ہم چائے کے لیے رکے۔  چارپائی پر بیٹھتے ہی لیٹنے کا دل کیا اور لیٹتے ہی سونے کا، سو بہتے پانی کے شور اور پرندوں کی چہچہاہٹ کے دوران فوراً نیند آ گئی۔  تھوڑی دیر بعد اٹھ کر نیچر ریسٹورنٹ کے ساتھ ہی ایک نالے میں پڑی چٹانوں پر خود کو کسی طرح فکس کر کے کچھ دیر خود کو تازہ دم کیا اور پھر واپس مینگورہ کے لیے نکل پڑے۔ مینگورہ شہر اب اپنے اصل حجم سے کہیں زیادہ پھیل چکا ہے اور آبادی بڑھنے کی وجہ سے یہاں کے ماحولیاتی مسائل اور ٹریفک میں اضافہ ہوا ہے مگر اس کے باوجود اس شہر میں بائیک اور رکشے سے لے کر گاڑیوں اور ٹرکوں تک ہر کسی کا ٹریفک سینس مجھے بہت بھایا۔  نہ کوئی بے جا ہارن کا استعمال نہ ہی دوسرے کو روند دینے جیسی کٹنگ اور اوورسپیڈنگ، اب تک پاکستان کے جتنے شہروں میں بائیک چلانے کا اتفاق ہوا ہے، سب سے پرسکون تجربہ سوات میں ہی رہا۔   کالام اور اتروڑ کی جانب اگلے دن ہم نے کالام کی راہ لی۔ مینگورہ سے چونکہ مزید دوست ہمارے ساتھ ہو لیے تھے اس لیے بائیک کو مینگورہ میں ہی چھوڑا اور ایک ڈالے میں سات آٹھ لوگ کالام کے لیے نکل پڑے۔  لیکن اگر آپ بائیک پر بھی کالام جانا چاہیں تو روڈ بہت زبردست ہے اور کیا ہی نظارے ہیں۔ صرف بیچ میں شاید کوئی نصف کلومیٹر کا ٹکڑا تھا جہاں تعمیراتی کام ہو رہا تھا، باقی تمام راستہ آپ کے لیے صاف ہے۔  کالام پہنچیں تو وہیں تھوڑا سا آگے اوشو فاریسٹ کے نام سے ایک کیمپنگ سائٹ ہے جہاں اندر آپ کے لیے درختوں سے بندھے جھولے، ٹری ہاؤس، گول گپے، کیمپس، گھڑ سواری اور نجانے کیا کیا ماحول دوست تفریحی سرگرمیاں دستیاب ہیں۔  اگر آپ نیچے کالام کے مرکزی بازار میں نہیں ٹھہرنا چاہتے تو اوشو فاریسٹ آپ کے لیے بہترین جگہ ہو سکتی ہے۔  جب آپ کالام میں رات گزار چکیں تو اگلے دن مہوڈنڈ جھیل جا سکتے ہیں جو وہاں سے ڈیڑھ سے دو گھنٹے کی مسافت پر ہے اور سڑک بھی کافی بہتر ہے۔ وہاں سے آگے ہی ڈونچار آبشار کے لیے بھی راستہ ہے مگر اس کے لیے آپ کو ہائیکنگ کرنی پڑے گی۔  ہم نے کالام سے اوپر وادی اتروڑ میں کنڈول جھیل جانے کا ارادہ کیا۔ سوچا یہ تھا کہ ڈالے میں ہی دو گھنٹے کی پہاڑی مسافت کریں گے اور جہاں گاڑی کا راستہ ختم ہو جائے گا، وہاں سے آگے تین گھنٹے ہائیک کریں گے تو کنڈول جھیل پہنچ جائیں گے۔  راستے میں ہم لدھو نامی جگہ تک ہی پہنچے تھے جہاں ہمیں گاڑی چھوڑنی تھی کہ شدید بارش اور آسمانی بجلیوں نے آ لیا۔  کنڈول جھیل تک مزید ہائیکنگ محال تھی چنانچہ کافی دیر بارش رکنے کا انتظار کرتے رہے اور بالآخر دل پر پتھر رکھ کر واپس کالام آ گئے۔  کالام اور بحرین کے درمیان ایک جگہ اتھان کیبل کار کے نام سے ہے جہاں پر مقامی انجینیئرنگ کا ایک شاہکار دیکھنے کو ملتا ہے۔  یہاں پر ایک گاڑی کا ٹائر نکال کر ایکسل کے ساتھ ایک کیبل کار جوڑی گئی ہے جو دریائے سوات عبور کرواتی ہے اور دوسری طرف ایک خوبصورت آبشار آپ کا استقبال کرتی ہے۔  اس کیبل کار کی سواری کرنے کے بعد ہم کچھ کچھ بارش سے لطف اندوز ہوتے ہوئے مینگورہ واپس پہنچے اس سوچ کے ساتھ کہ اگلے دن مالم جبہ جائیں گے۔   مالم جبہ میں زپ لائن اور بہت کچھ موٹرسائیکل کی ایک مرتبہ پھر ساری چیکنگ تسلی سے کر لینے کے بعد ہم نے مالم جبہ کے راستے پر بائیک دوڑانی شروع کر دی۔ مینگورہ شہر سے لے کر اوپر مالم جبہ ٹاپ تک کا راستہ نہایت صاف ستھرا، کشادہ اور ہموار بنا ہوا ہے، سو بائیک بس پھسلتی ہی جاتی ہے۔  خیال رکھیے گا کہیں زیادہ ہی نہ پھسل جائے۔  ہمارے ساتھ ایک اور دوست بھی اپنی موٹرسائیکل پر ہمراہ تھا۔ راستے میں اسے ایک جگہ پولیس نے رکنے کا اشارہ کیا۔ ہم بھی ساتھ ہی رک گئے مگر پتا لگا کہ ایسی کوئی بات نہیں تھی بلکہ پولیس اہلکار ہر خالی جانے والے موٹرسائیکل سوار سے وہاں کھڑے سکول کے بچوں کو لفٹ دینے کے لیے کہہ رہا تھا جو دیکھ کر بہت اچھا لگا۔  مالم جبہ پہلے کبھی نہیں دیکھا ہوا تھا اور وہاں زپ لائن کرنے کی بڑی خواہش تھی۔  مالم جبہ کے سکی ریزورٹ میں داخلے، چیئر لفٹ اور زپ لائن تینوں کی الگ الگ ٹکٹس ہیں اور چیئر لفٹ میں بیٹھ کر پہاڑ کی چوٹی تک پہنچنا پڑتا ہے اور وہاں سے زپ لائن کر کے آپ نیچے آ سکتے ہیں۔  یہ حقیقت میں ایک بہت ہی منفرد تجربہ تھا اور شام ڈھلے پہاڑوں کے پیچھے ڈوبتے سورج کے ساتھ زپ لائن کرنا ایک ایسا منظر ہے جو ابھی بھی دوبارہ سوچوں تو دل مسرور ہو جاتا ہے۔  یہیں مالم جبہ میں نیچے ایک ورچوئل ریئلیٹی کارنر بھی ہے جہاں سر پر ورچوئل ریئلیٹی ہیڈ سیٹ پہن کر شدید گرمی میں ہی سکیئنگ کرنے کا مزہ لیا۔   پہاڑی راستوں کی احتیاطی تدابیر مغرب کے بعد ہم مالم جبہ سے نیچے اُتر آئے۔ مالم جبہ کا راستہ رات میں بے حد تاریک ہے اور اگر آپ موٹرسائیکل پر جا رہے ہیں تو یقینی بنائیں کہ آپ کی بائیک میں فوگ لیمپس لگے ہوں ورنہ ہیڈ لائٹ ناکافی بھی ثابت ہو سکتی ہے۔  اور ایک بات۔ رات کا سفر ہو چاہے دن کا، موٹرسائیکل پر آپ کے ساتھ ہمیشہ ایک ہلکی جیکٹ اور دستانے ہونے چاہیے۔ جہاں یہ آپ کو اڑتے ہوئے کیڑوں یا ہوا میں موجود کسی اور چیز سے تحفظ فراہم کرتے ہیں وہیں دن میں جھلسنے سے اور رات میں اچانک کہیں ملنے والی ٹھنڈ سے بچا سکتے ہیں۔ نہ ہوں تو ہی آپ کو یاد آئے گی۔  پہاڑیوں سے اترتے ہوئے کبھی بھی موٹرسائیکل کو نہ نیوٹرل کریں اور نہ بلند گیئرز میں رکھیں۔ اگر اترائی بہت زیادہ ہے تو پہلا گیئر، اگر مناسب ہے تو دوسرا گیئر اور اگر نسبتاً ہموار راستہ ہے تو حالات دیکھ کر تیسرا گیئر ڈالا جا سکتا ہے مگر اس پر بائیک زیادہ رفتار پکڑ لیتی ہے اور سختی سے بریک لگانے کی صورت میں پھسل سکتی ہے۔  اب ہمارے سامنے ایک اور مرحلہ تھا اور وہ تھا اسی رات پشاور نکلنے کا کیونکہ اگلے دن پشاور میں ایک کام تھا۔ سوچا کہ صبح نکل کر گرمی میں خراب ہونے سے بہتر ہے کہ رات ہی میں نکل جایا جائے۔ چنانچہ کھانا وغیرہ کھا کر رات کو 12 بجے کے قریب ہم نے پیٹرول ٹینک دوبارہ فل کروایا اور مینگورہ سے نکل پڑے۔  چاند کے ہمراہ سفر اس سفر میں چاند پوری رات ہمارے ہمراہ رہا۔ مالاکنڈ کا راستہ رات میں سفر کے لیے کافی محفوظ ہے کیونکہ پہاڑ ہونے کی وجہ سے بھاری ٹریفک کی رفتار بہت کم ہوتی ہے، چھوٹی ٹریفک نہ ہونے کے برابر ہے اور امن و امان کا کوئی مسئلہ نہیں۔  خاص طور پر وادی نیلم کی سڑک کے مقابلے میں یہ سڑک نہایت کشادہ ہے اور اندھے موڑ اتنے زیادہ نہیں، جتنے نیلم کے راستے میں ملتے ہیں، سو اگر تسلی سے بائیک چلائی جائے تو رات میں اس راستے کا الگ ہی لطف ہے۔  ویسے اتنی رات میں ان سڑکوں پر سفر نہ ہی کیا جائے تو بہتر ہے کیونکہ کسی مسئلے کی صورت میں مدد کا ملنا نا ممکن ہے اور اگر آپ خوش قسمت ہوئے تو کوئی ٹرک ڈرائیور آپ پر ترس کھا کر مدد کے لیے رک جائے۔ پہاڑی راستوں پر آپ چاہے دن میں سفر کریں یا رات میں، ایک بات جس کا دھیان رکھنا چاہیے، وہ یہ کہ اگر موڑ کاٹتے ہوئے آپ کی رفتار تھوڑی بھی زیادہ ہے تو آپ دوسری لین میں چلے جائیں گے کیونکہ بائیک کو آپ کار کی طرح ایک ساتھ بہت زیادہ سٹیئر نہیں کر سکتے جب تک کہ آپ کو ریس ٹریک کا تجربہ نہ ہو۔ سو زیادہ موڑ والی سڑک پر ہمیشہ اپنی رفتار بس اتنی رکھیں کہ کہیں آپ دوسری لین میں نہ چلے جائیں ورنہ حادثہ ہو سکتا ہے۔  رات میں لنک روڈز سے بچیں ہم چونکہ یہاں سے پشاور جا رہے تھے تو گوگل میپس نے ہمیں مردان کے بعد چارسدہ والے لنک روڈ پر ڈالنا چاہا مگر ہم نے اس کی اس خواہش کو مسترد کر دیا کیونکہ رات کے سفر کے لیے کبھی بھی لنک روڈ کا انتخاب نہیں کرنا چاہیے اِلّا یہ کہ اور کوئی راستہ دستیاب ہی نہ ہو۔ چنانچہ تھوڑی ہی دیر بعد ہم نے مردان رنگ روڈ لے لیا۔  سامنے چاند، ریشمی سڑک اور ٹریفک تقریباً غائب، اس سڑک پر بائیک چلا کر جیسے تھکن ہی اتر گئی اور بھرپور انجوائے کیا۔  علی الصبح پشاور پہنچے جہاں ایک ہوٹل میں پہلے ہی ہماری بکنگ موجود تھی۔  پشاور کے کھانوں میں نثار چرسی تکے کا نام تو سب نے ہی سنا ہے پر اگر آپ بھی میری طرح چاولوں کے دیوانے ہیں تو قصہ خوانی بازار میں لیڈی ریڈنگ ہسپتال کی طرف سے داخل ہوتے ہی ذائقہ چاول نامی ایک چھوٹی سی دکان ہے جس کا مشہور بیف چنا پلاؤ آپ نے ایک مرتبہ کھا لیا تو آپ دوسری پلیٹ بھروائے بغیر نہیں رہ سکیں گے۔  شام ہونے لگی تھی اور ہلکی ہلکی بارش بھی شروع ہو رہی تھی۔ ایک دوست سے ملاقات کے بعد ہم نے دوبارہ سفر شروع کیا اور جی ٹی روڈ پر آ گئے۔  موٹرسائیکل ٹور پر جانے کے لیے ضروری ہے کہ آپ کے پاس ہمیشہ ایک برساتی، جوتوں پر پہننے والے واٹر پروف کور اور واٹر پروف دستانے ہوں۔ اس کے ساتھ ساتھ آپ نے کسی بھی ٹور پر نکلنے سے پہلے تمام وہ الیکٹریکل پوائنٹس جو بارش میں بھیگ سکتے ہیں ان پر ہلکا سا ڈبلیو ڈی 40 آئل ضرور لگانا ہے جو پانی کو ان پر ٹھہرنے نہیں دیتا۔  خاص طور پر پلگ کا کور آپ نے ٹیپ یا گوند سے اچھی طرح ایسے سیل رکھنا ہے کہ پانی پلگ تک نہ پہنچے۔ آپ اگر اپنی بائیک کا خیال رکھیں گے تو آپ کی بائیک بارش میں (یا کسی بھی مشکل میں) کبھی آپ کو دھوکہ نہیں دے گی۔ واپسی کا سفر آہستہ آہستہ کٹتا رہا یہاں تک کہ ہم حسن ابدال پہنچ گئے اور میاں جی کی مشہور دال کھائی۔ جی مجھے معلوم ہے کہ اب آپ مجھے لالہ موسیٰ کی یاد دلائیں گے لیکن یہاں بھی کھانا بہت مزیدار ہے۔   آخری معرکہ حسن ابدال سے سنگجانی ٹول پلازہ تک کی سڑک مرمت نہ ہونے کی وجہ سے خاص طور پر بائیکرز کے لیے انتہائی خطرناک ہے۔  یہاں نیشنل ہائی وے اتھارٹی کا بورڈ تو کہیں کہیں نظر آ جاتا ہے کہ ’میکنگ ہائی ویز سیفر‘ یعنی ہم شاہراہیں محفوظ بنا رہے ہیں مگر آپ کے لیے بہتر رہے گا کہ آپ خود اپنی حفاظت کا بندوبست رکھیں کیونکہ یہ سڑک نیشنل ہائی وے اتھارٹی کی نظرِ کرم کی محتاج ہے۔  یہاں پر آپ نے جلد بازی نہیں کرنی کیونکہ کئی جگہ تو سڑک باقاعدہ بلبلوں کی طرح ناہموار ہے جو بائیک گرا سکتی ہے اور ہیوی ٹریفک بھی بہت زیادہ ہوتی ہے۔  آنکھوں میں مٹی پڑنا ایک الگ مصیبت ہے جس کے لیے ضروری ہے کہ ایک گوگلز ضرور لے لیں جو موٹرسائیکل کے سفر میں آپ کی آنکھوں کی تب بھی حفاظت کریں گے جب آپ نے ہیلمٹ کا وائزر کھلا رکھا ہو گا۔  رات کے تقریباً ساڑھے 12 بجے ہم سرینگر ہائی وے پر تھے اور تھوڑی ہی دیر میں اپنے گھر واپس تھے۔  ہمارا یہ پورا سفر بائیک پر 763 کلومیٹر کا رہا جس میں تقریباً 3500 روپے کا پیٹرول خرچ ہوا۔ اگر اس میں آپ مینگورہ سے کالام اور وہاں سے واپس مینگورہ تک کا فاصلہ بھی شامل کرنا چاہیں تو یہ تقریباً 200 کلومیٹر اضافی بنتا ہے۔  ہر جگہ پر آپ کے بجٹ کے حساب سے رہائش دستیاب ہے، کھانا نہایت سستا ہے اور سچ پوچھیں تو لوگ اتنے مہمان نواز ہیں کہ کئی جگہ تو ادائیگی کرنی مشکل ہو جاتی ہے۔   قدرتی خوبصورتی سے مالامال اور خوش اخلاق لوگوں کا یہ خطہ آپ کا منتظر ہے۔ تو آپ کب بائیک پر سوات جا رہے ہیں؟
65,pakistan,محمد حنیف کا کالم: ’اللہ نہ کرے لمز کا کوئی طالب علم مسنگ ہو جائے‘,کراچی میں مسنگ پرسنز کی بازیابی کے لیے احتجاج کرتی سمی بلوچ اور اس کے ساتھیوں پر سندھ پولیس کے ہاتھوں تشدد گرفتاری اور گالیوں کی ویڈیوز دیکھیں تو پہلا خیال تو یہی آیا کہ کیا بےنظیر بھٹو نے اپنی جان اس لیے دی تھی کہ بیٹا بلاول بھٹو خود جی ایچ کیو کے سائے میں وزیر خارجہ بن جائے اور سندھ میں لگائی ہوئی اس کی پولیس بلوچ خواتین کے ساتھ وہی سلوک کرے جو ایک فوجی ڈکٹیٹر کی پولیس بے نظیر اور ان کی والدہ کے ساتھ کرتی تھی۔  پھر سات سال پرانا ایک سانحہ یاد آگیا۔ جی ہاں اس وقت بھی بلوچ مسنگ پرسنز والے اپنے پیاروں کی تلاش میں در بدر تھے، نہ عدالت سنتی تھی، نہ میڈیا، بعض دفعہ پریس کلبوں کے باہر کیمپ لگا کر بیٹھ جاتے تھے تو کوئی عام شہری بھی نہیں پوچھتا تھا سارے کام چھوڑ کر سڑک کے کنارے کیوں بیٹھے ہو۔ ایسا بھی ہوا کہ احتجاجی کیمپ میں بیٹھی خواتین کو پریس کلب کا ٹوائلٹ بھی استعمال کرنے کی اجازت نہیں دی جاتی تھی۔ اس ماحول میں پاکستان کی سب سے معروف پرائیویٹ اور امیر یونیورسٹی لمز کے طلبا نے مسنگ پرسنز کے کچھ نمائندوں کو اپنے کیمپس پر بلایا۔  خوشی ہوئی کہ پاکستان کے آسودہ حال بچوں کو بھی اپنے بلوچ بھائیوں اور بہنوں کے بارے میں کچھ تجسّس ہے۔ اس پروگرام سے پہلے خفیہ اداروں کے دو اہلکار یونیورسٹی کی انتظامیہ کے پاس آئے، انتظامیہ نے وہ پروگرام کینسل کر دیا۔ طلبا نے کالی پٹیاں پہن کر احتجاج کیا۔  عجیب لگا کہ پاکستان کی ایک ایسی یونیورسٹی جہاں پر پڑھانے والے پاکستان کے ذہین ترین قانون دان، تاریخ نویس اور سماجی علوم کے ماہر ہیں۔ جس یونیورسٹی کے بورڈ پر پنجاب بلکہ پاکستان کے طاقتور ترین لوگ بیٹھتے ہیں، اگر وہاں پر ایک بند کمرے میں بلوچ مسنگ پرسنز پر بات نہیں ہو سکتی تو پھر کہاں ہو سکتی ہے؟ مجھے یہ بھی شک ہمیشہ رہتا ہے کہ شاید ہمارے انٹیلیجنس والے اتنے برے نہیں ہیں جتنے ہمارے سیٹھ اور صاحب استعداد دانشور۔۔۔ اس لیے میں نے احتجاج کرنے والے ایک لیڈر نما طالب علم سے پوچھا کہ آخر لمز کو کیا دھمکی دی گئی کہ پروگرام کو منسوخ کرنا پڑا؟ مجھے بتایا گیا کہ ’اگر یہ پروگرام ہوا ہوتا تو پھر لمز کے بچے بھی مسنگ ہونا شروع ہوجائیں گے۔‘ کراچی میں ہماری دوست سبین محمود نے کہا کہ شاید مسئلے کا حل یہی ہے کہ جب تک لمز کے بچے نہیں غائب ہوں گے بلوچ اور دوسرے چھوٹے صوبوں سے غائب ہونے والوں کے خاندانوں کا درد کوئی نہیں سمجھے گا۔  پھر ہماری بہن تھوڑا اور بھنّا گئی اور کہا کہ لمز نہیں کرتا تو میں کروں گی، ٹی ٹو ایف میں اگر سو افراد بھی جمع ہو جائیں تو ہاؤس فل ہو جاتا ہے۔‘ اس کا خیال تھا کہ ہماری چھوٹی سی جگہ پر کچھ لوگ اپنا درد بتائیں گے تو کوئی کیا کرے گا اور کیوں کرے گا؟ جو پرگرام لمز میں ہونا تھا وہ ٹی ٹو ایف میں ہوا، پروگرام میں کچھ نہیں ہوا لیکن گھر جاتے ہوئے اسے سے گولیاں مار کر ہلاک کیا گیا، ساتھ والی گاڑی پر ان کی والدہ بیٹھی تھی انھیں بھی گولیاں لگیں گی۔  وزیر اعظم نواز شریف شریف اور جنرل عاصم باجوہ نے تعزیت کی، جنرل راحیل شریف نے کراچی میں بیٹھ کر تفتیش مکمل کروائی اور ہمیں بتایا گیا کہ سبین محمود کے قتل کا بلوچ مسنگ پرسنز والے پروگرام سے کوئی تعلق نہیں ہے یہ تو اس وجہ سے ہوا کہ اس کے ایک تو بال شال چھوٹے تھے اور دوسرا وہ کراچی کی دیواروں پر نوجوانوں سے مل کر کر پھول پتیاں بناتی تھی اور ’پیار ہو جانے دو‘ قسم کے نعرے بکتی تھی۔  ان کے قتل کے بعد بلوچ مسنگ پرسنز کے مسئلے پر میڈیا میں ایسا سناٹا چھایا یا جس کی گونج آپ آج بھی سن سکتے ہیں۔ اس نئی حکومت میں ہمیں بتایا جاتا ہے کہ میڈیا نسبتاً آزاد ہے۔ کئی معروف چہرے جو عمران خان کی حکومت میں غائب ہوگئے تھے یا اپنا جہاز یوٹیوب کے محاذ پر لے گئے تھے، وہ واپس نظر آنا شروع ہو گئے ہیں۔  شیخ رشید کے بارے میں لطیفے کھل کر سنائے جاتے ہیں، بنی گالہ کے باتھ روم کا تذکرہ عام ہے۔ کچھ نظریاتی صحافی فوج کے ادارے کو بھی للکارتے رہتے ہیں لیکن لیکن شاید ہی کوئی ذکر کرتا ہو کہ ہمارے یہاں ہزاروں خاندان صرف یہ سوال کر رہے ہیں کہ ہمارا بندہ اٹھایا تھا واپس کرو یا عدالت میں لاؤ، سزا سناؤ، چاہے تو پھانسی پر لٹکا دو لیکن بندہ تو دکھاؤ، بات تو کرا دو۔  کوئی بھی صحافی، اس کا نظریہ کوئی بھی ہو، کیا دل پر ہاتھ رکھ کر کہہ سکتا ہے کہ ایک شہری کا اغوا، جبری گمشدگی شیخ رشید کی پیشگوئیوں سے بڑی خبر نہیں ہے۔  ،تصویر کا ذریعہTwitter یہ بھی پڑھیے  ساجد پلیز واپس آجائیں! شہباز ’سپیڈ‘ اور سمی دین بلوچ ایک اور لاپتہ بلوچ کی لاش برآمد: غلام یٰسین بگٹی کون تھے؟ کراچی یونیورسٹی کے ’جبری لاپتہ‘ بلوچ طلبہ واپس گھر پہنچ گئے ’جب میرے شوہر کو اٹھایا گیا تو میں نو ماہ کی حاملہ تھی‘ اللہ نہ کرے لمز کا کوئی طالب علم مسنگ ہو جائے۔ اللہ نہ کرے کسی کا بھی باپ بھائی بہن جبری اغوا ہو جائے۔ بلوچ والدین لمز کے طلبا کے والدین سے زیادہ مختلف نہیں ہیں۔ اپنے بچوں کو اپنی استطاعت کے مطابق کراچی، لاہور کے کالجوں میں بھیجتے ہیں کیونکہ ان کا خیال تھا کہ یہ جگہیں بلوچستان سے زیادہ محفوظ ہیں اور اب کراچی یونیورسٹی سے بھی ان کے بچے اٹھائے جا رہے ہیں۔ فرض کریں بے نظیر بھٹو اپنے بیٹے بلاول بھٹو کو انگلینڈ کے بجائے لمز پڑھنے بھیجتیں کہ وہ کم از کم کراچی یونیورسٹی سے زیادہ محفوظ ہے۔ وہاں سے پانچویں سمسٹر کے بعد بلاول کو اٹھا لیا جاتا کوئی خبر نہیں آتی۔  ہیومن رائٹس کمیشن ایک بیان جاری کرتا، وہ دو دن واپس نہیں آتا، بے نظیر کیا کرتیں؟ ہفتہ نہیں آتا تو بھوک ہڑتال کرتیں کراچی پریس کلب کے سامنے، مجھے نہیں پتا کہ کیا کرتیں لیکن یہ نہیں کرتیں کہ بلاول کو بھول کر کہتی ہیں کہ ’چلو اس ملک میں تو یہ ہوتا رہتا ہے، پہلے شیخ رشید کا لطیفہ سنا لیتے ہیں۔‘ بلاول بھٹو کو کم از کم یہ تو چاہیے کہ کسی دن سمی دین بلوچ کو فون کرکے پوچھے کہ ’بہن بہن کتنے سال ہوگئے اپنے باپ کو ڈھونڈتے؟‘
66,pakistan,’دھمکی آمیز‘ مراسلہ: عمران خان کے بیانیے سے پاکستانی اہلکاروں کے لیے کیا مشکل پیدا ہوئی؟,پاکستان کے سابق وزیراعظم عمران خان کی جانب سے 27 مارچ کو اسلام آباد میں لہرائے جانے والے ’دھمکی آمیز‘ سفارتی مراسلے (کیبل) اور 22 اپریل کو نیشنل سکیورٹی کمیٹی کے منعقدہ اجلاس تک پاکستان کی سفارتکاری غیر یقینی دور سے گزری ہے۔ پاکستان کی اعلیٰ ترین پالیسی ساز نیشنل سکیورٹی کمیٹی کے اجلاس نے عمران خان کے دعوے کو مسترد کر دیا تھا کہ انھیں اقتدار سے نکالنے کے لیے کوئی سازش ہوئی اور اسی دعوے کا اعادہ منگل کے روز فوج کے شعبہ تعلقات عامہ کے ترجمان نے ایک نجی ٹی وی چینل سے گفتگو کرتے ہوئے کیا ہے۔ پاکستانی سفارتکار حیران اور ششدر تھے کہ ایک خفیہ مراسلہ کیسے پاکستان کی سیاست کا قضیہ بن گیا۔ نیشنل سکیورٹی کمیٹی کے اجلاس تک سفارت کاروں کو یقین نہیں تھا کہ اگلی حکومت اس کیبل کو مانے گی یا پھر سیاسی طور پر بازو مروڑنے کے عمل میں اسے تسلیم کرنے سے انکار کر دے گی۔ حکومت کی جانب سے کیبل کو تسلیم کرنے سے انکار دنیا بھر میں پاکستانی سفارت کاروں کی ساکھ پر سنگین نوعیت کے مسائل پیدا کر دیتا لیکن نیشنل سکیورٹی کمیٹی کے اجلاس میں آخر کار اس کیبل کو تسلیم کیا گیا اور اسے تحریر کرنے والے کو اجازت دی کہ وہ آ کر کمیٹی کو ان حالات کے بارے میں آگاہ کریں جن میں اس نے یہ کیبل لکھی تھی۔ دنیا کے اہم دارالحکومتوں میں تعینات پاکستانی سفیر خفیہ کیبلز یا سفارتی مراسلے بھجواتے ہیں، جنھیں اسلام آباد میں گنے چنے افراد ہی پڑھ سکتے ہیں۔ ان میں صدر پاکستان، وزیراعظم، چیف آف آرمی سٹاف اور ڈائریکٹر جنرل انٹر سروسز انٹیلیجنس (آئی ایس آئی) شامل ہیں۔ لہذا کیبل ملتے ہی خفیہ زبان (کوڈ لینگویج) سے اس کا مضمون تحریر کیا جاتا ہے اور پھر اس کی چار نقول (کاپیز) بنائی جاتی ہیں اور متعلقہ حکام کو پہنچا دی جاتی ہیں۔   ایک سینیئر حکومتی عہدیدار نے بتایا کہ ’یہ خفیہ رابطہ ہوتا ہے اور صرف مخصوص حکام کی آنکھوں کے لیے ہوتا ہے۔ لہٰذا روایت یہی ہے کہ ان کیبلز اور ان میں لکھے ہوئے مواد پر عوام کے سامنے بات نہیں کی جاتی۔‘  27 مارچ سے 22 اپریل 2022 تک کے عرصے میں دنیا کے اہم دارالحکومتوں میں تعینات پاکستانی سفارتکار غیر یقینی کی صورتحال سے دوچار رہے کیونکہ انھیں یقین نہیں تھا کہ یہ کیا ہو رہا ہے اور کوئی اور نہیں بلکہ خود وزیراعظم عوامی اجتماع میں ایک تنازع کھڑا کر رہے تھے، جس کی بنیاد واشنگٹن جیسے اہم دارالحکومت میں تعینات پاکستان کے سفیر اسد مجید خان کا بھجوایا ہوا مراسلہ تھا۔  وزیراعظم عمران خان کے مطابق کیبل میں پاکستانی سفیر کے ساتھ امریکی سفارتکار نے دھمکی آمیز زبان استعمال کی تھی۔   کئی دہائیوں سے دفتر خارجہ کی رپورٹنگ کرنے والے سینیئر صحافی متین حیدر نے کہا کہ شاید یہ پہلی بار تھا کہ حکومت پاکستان کے ایک اعلیٰ ترین عہدیدار نے ایک خفیہ سفارتی مراسلہ اس طرح عوامی اجتماع میں منکشف کیا ہو۔ ’اس انکشاف اور اس کے نتیجے میں جنم لینے والے تنازعے نے پاکستانی سفارتکاروں میں غیر یقینی پیدا کر دی کہ وہ حساس معاملات پر کیبلز لکھنا جاری رکھیں یا پھر انھیں مستقبل میں زیادہ محتاط ہو کر یہ فرض نبھانا ہو گا۔‘  سینیئر سرکاری عہدیداروں سے ہونے والی گفتگو ظاہر کرتی ہے کہ عمران خان کی حکومت جانے کے بعد پاکستانی سفارتکاروں میں غیر یقینی کی یہ صورتحال کئی درجے بڑھ گئی، اُن میں یہ شکوک بڑھ گئے کہ آنے والی نئی حکومت کیا سیکرٹ کیبل کو تسلیم کرے گی جو اُس وقت کے ملک کے بہترین تصور ہونے والے کریئر سفارتکار نے لکھی تھی۔   ایک سینیئر سرکاری عہدیدار نے کہا کہ ’22 اپریل کے نیشنل سکیورٹی کمیٹی کے اجلاس کے بعد جاری ہونے والے اعلامیہ نے سفارتکاروں میں پائی جانے والی غیر یقینی کی صورتحال کچھ حد تک ختم کر دی، وزیراعظم شہباز شریف کی زیر صدارت پاکستان کے اعلیٰ ترین سول ملٹری فیصلہ سازی ادارے نے نہ صرف کیبل کو تسلیم کیا بلکہ یہ بھی قرار دیا کہ کیبل سے متعلق کوئی سازش نہیں تھی۔‘ بعض تحفظات کے باوجود کہ آنے والی حکومت کیبل کے متن کے ساتھ چھیڑ چھاڑ کرے گی، نیشنل سکیورٹی کمیٹی نے اجلاس کی کارروائی کے نکات (منٹس آف میٹنگ) کی منظوری دی جس میں اعلیٰ حکام نے فیصلہ کیا کہ امریکی سفارت کار کا لہجہ سفارتی سلیقے کے مطابق نہیں تھا۔   یہ بھی کہا کہ ایسے لب و لہجے پر پاکستان احتجاج کرے۔ ان الفاظ کے استعمال سے دراصل امریکہ میں پاکستان کے سفیر اسد مجید خان درست ثابت ہو گئے جنھوں نے مراسلے میں امریکی سفارتکار کی طرف سے استعمال کی گئی غیر سفارتی زبان کو لکھ بھیجا تھا۔  نئی دہلی میں پاکستان کے ہائی کمشنر رہنے والے سابق سینئیر سفارتکار عبدالباسط نے کہا کہ ’یہ معاملہ اب طے ہو چکا ہے۔ ہمارے سفارتکار اب معمول کے مطابق اپنا کام کر رہے ہیں۔ اسد مجید خان اب ایک اور سٹیشن پر ہیں اور معمول کے اپنے فرائض انجام دے رہے ہیں۔‘  ’میرا نہیں خیال کہ اس سے ہمارے سفارتکاروں کے امور کار میں کوئی زیادہ مشکل پیدا ہوئی۔ اول تو یہ ایک عارضی مرحلہ ثابت ہوا، دوسری بات یہ کہ دنیا جانتی ہے کہ داخلی سیاسی مجبوریوں کی وجہ سے یہ سب ہوا۔ اسد مجید خان اب ایک اور جگہ پر اپنے امور کار انجام دے رہے ہیں۔‘ سابق سفیر عبدالباسط نے کہا کہ اس شور شرابے کا سفارتی دنیا پر ایک مثبت نقش پیدا ہوا۔ ’دیکھیں کس طریقے سے (امریکہ نے) سفیر بھجوایا اور کس طرح وہ (پاکستانی) معاشرے اور حکومت تک رسائی حاصل کر رہے ہیں۔’ سابق سفیر عبدالباسط نے کہا کہ ’ساری دنیا اب جانتی ہے کہ دھمکی آمیز سفارتی مراسلے کے داخلی سیاسی بیانیے پر اثرات مرتب ہوتے ہیں۔‘   اسلام آباد کے سفارتی حلقوں میں عام طور پر یہ سمجھاجاتا ہے کہ عمران خان کی بیان بازی کا مقصد اپنے سیاسی مخالفین پر کیچڑ اچھالنا اور انھیں ملوث کرنا تھا اور وہ پاکستان کے داخلی معاملات میں امریکی حکومت کی مداخلت کا الزام اپنے سیاسی بیانیے کے لیے لگا رہے تھے۔   ایک پاکستانی سفارتکار نے اس بارے میں بات کرتے ہوئے کہا کہ ’ہم دو نتائج اخذ کر سکتے ہیں کہ عمران خان کا یہ بیان کہ وہ امریکہ کے ساتھ دوستی چاہتے ہیں، اس امر کی عکاسی ہے کہ وہ اپنے لیے دروازہ کھلا رکھنا چاہتے ہیں۔  ’جس کا مطلب ہے کہ وہ مکمل طور پر امریکہ کے خلاف نہیں جانا چاہتے۔ دوسری بات یہ کہ عمران خان کی آزاد خارجہ پالیسی کے لیے مہم پاکستانی عوام کے لیے ہے اور اسے امریکہ مخالف بیانیے کے طور پر لینا چاہیے۔‘ انھوں نے مزید کہا کہ ’سیاسی مخالفین کے ذریعے پیسے کے زور پر اپنی حکومت گرانے کا امریکہ پر الزام لگانے والا شخص کبھی بھی امریکہ کے ساتھ دوستی کرنا نہیں چاہے گا۔ ’جو شخص واقعی یہ یقین رکھتا ہو کہ اقتدار سے بے دخل کرنے میں امریکہ نے اس کے سیاسی مخالفین کو استعمال کیا تو وہ کبھی بھی امریکہ کا دوست نہیں بننا چاہے گا یا یہ کہے گا کہ وہ امریکہ مخالف نہیں۔‘ سابق سیکریٹری خارجہ شمشاد احمد خان نے بی بی سی سے گفتگو کرتے ہوئے کہا کہ عمران خان کیبل کے نکات کو ہرگز بڑھا چڑھا کر پیش نہیں کر رہے تھے۔ یہ بھی پڑھیے ڈپلومیٹک کیبل کیا ہے اور یہ حساس پیغام کیسے بھیجا جاتا ہے؟ ’دھمکی آمیز‘ مراسلہ: عمران خان کے بیانیے سے پاکستان کے امریکہ اور دیگر ممالک سے تعلقات متاثر ہو سکتے ہیں؟ دھمکی آمیز خط کا معمہ: قومی سلامتی کا معاملہ یا سیاسی ہتھیار؟ ’ماضی میں واشنگٹن سے میں ایسی کئی کیبلز موصول ہوئی تھیں۔ فرق صرف یہ ہے کہ عمران خان پہلے حکمران ہیں، جنھوں نے اس پر احتجاج کا فیصلہ کیا۔‘ بین الاقوامی امور کے پروفیسر ڈاکٹر رفعت حسین نے اتفاق کرتے ہوئے کہا کہ ماضی میں واشنگٹن سے بہت سارے دھمکی آمیز پیغامات اسلام آباد بھیجے گئے، یہ جوہری معاملے اور افغان تنازع سے متعلق تھے۔ ’لیکن یہ اس سے پہلے پاکستان میں کسی سابق حکمران نے کبھی خفیہ کمیونیکیشن کو اس طرح سیاسی مقصد کے لیے استعمال نہیں کیا تھا۔‘  ڈاکٹر رفعت حسین نے کہا کہ ’اس کے منفی اثرات ہیں کیونکہ جس طرح ایک سیکرٹ کیبل اور دو سفارتکاروں کے درمیان ہونے والی گفتگو کو داخلی سیاسی صوتحال میں لایا گیا، اس سے پاکستانی سفارتکاروں اور ان کے کام کرنے سے متعلق غیر ملکی حکومتیں ہوشیار ہو جائیں گی۔‘  ’تاثر یہ ہو گا کہ ہمارے سفارتکاروں کو ہیڈ کوارٹرز کی حمایت حاصل نہیں۔ افغانستان کی صورتحال اور جوہری معاملہ پر ڈیمارش (سفارتی احتجاجی مراسلے جاری) ہوتے رہے ہیں لیکن سابق حکومتوں نے عوام میں اس کا تذکرہ نہیں کیا۔’ اتحادی حکومت کی نئی وزیرمملکت برائے خارجہ امور حنا ربانی کھر نے حال ہی میں صحافیوں کے ایک گروپ کو سیکرٹ کیبل کے بارے میں آگاہ کیا۔   اس بریفنگ میں شریک ایک سینیئر صحافی نے بتایا کہ ’انھوں (حنا ربانی کھر) نے ہمیں آگاہ کیا کہ پاکستانی سفارتکار صورتحال سے بالکل خوش نہیں۔ دفتر خارجہ سمجھتا ہے کہ سفیر اور دفتر خارجہ کو سیاسی مقاصد کے لیے استعمال کیا گیا۔ زیادہ تر سفیر خوفزدہ ہیں کہ وہ ایسے حساس معاملات پر کیبل بھیجیں۔‘ سابق سیکریٹری خارجہ شمشاد احمد خان نے بی بی سی کو بتایا کہ اسلام آباد اور واشنگٹن کے درمیان تعلقات کی نوعیت میں امریکی تکبر ہمیشہ ہی جھلکتا ہے اور گذشتہ 70 سال میں ایسے سینکڑوں خفیہ کیبلز ہوں گے جن پر اب ریکارڈ میں دھول جم چکی ہے۔ انھوں نے کہا کہ ’ہماری سفارت کاری پر اس کا کوئی اثر نہیں ہو گا۔ یہ امریکہ کے غلام ہیں اور رہیں گے۔‘
67,pakistan,کیا اب بھی پی ٹی آئی نے 'دیرینہ پارٹی ورکرز' کو ٹکٹ دیے یا ان ہی الیکٹیبلز کو؟,پاکستان کے سابق وزیرِ اعظم عمران خان کی جماعت نے پہلی مرتبہ ملک کی پارلیمانی سیاست کے نقشے پر سنہ 2013 کے عام انتخابات کے بعد قدم رکھ اور پہلی مرتبہ خاطر خواہ تعداد میں نشستیں جیتیں۔  اس سے قبل سیاسی ماہرین اس لیے بھی پاکستانی سیاست کے منظرنامے پر انھیں زیادہ سنجیدگی سے نہیں دیکھتے تھے کہ ان کی جماعت میں ’الیکٹیبلز‘ نہیں تھے، یعنی وہ لوگ جن کا ذاتی یا خاندانی سیاسی اثر و رسوخ ہوتا ہے یا وہ لوگ جو اپنے بل بوتے پر انتخاب جیت کر پارلیمان میں آپ کی جماعت کے لیے نشست یقینی بنا سکتے ہیں۔  عام طور پر الیکٹیبلز مالی طور پر مضبوط ہوتے ہیں یعنی وہ اپنی الیکشن مہم پر آنے والا خرچ برداشت کر سکتے ہیں۔  سنہ 2013 کے انتخابات اور اس کے بعد پاکستان تحریکِ انصاف (پی ٹی آئی) میں ایسے ’الیکٹیبلز‘ کی تعداد میں خاطر خواہ اضافہ دیکھنے میں آیا۔ ان میں زیادہ تر وہ لوگ تھے جو بنیادی طور پر پی ٹی آئی کا حصہ نہیں رہے تھے۔  تاہم حال ہی میں تحریکِ عدم اعتماد کے ہاتھوں اپنی حکومت کھونے کے بعد پی ٹی آئی کے چیئرمین عمران خان بارہا یہ اظہار کر چکے ہیں کہ ماضی میں ان سے غلطیاں ہوئیں اور آئندہ انتخابات میں وہ ایسے لوگوں کو ٹکٹس دیں گے جو ان کی جماعت کے دیرینہ کارکن ہیں۔ ان کا یہ بیان پی ٹی آئی کے ان منحرف یا ’ناراض‘ اراکین کے تناظر میں سامنے آیا جنھیں وہ حزبِ اختلاف کی طرف سے پیش کی جانے والی تحریکِ عدم اعتماد کی کامیابی کی وجہ سمجھتے ہیں۔ پاکستان میں سیاسی جماعتوں کی تاریخ میں ایسا کم ہی دیکھنے میں آیا ہے کہ جماعتوں میں موجود کارکنان کو بڑی تعداد میں پارٹی کے ٹکٹس دیے گئے ہوں۔  سابق وزیرِاعظم عمران خان کے بیان پر ان کا پہلا امتحان جلد ہی صوبہ پنجاب میں 20 نشستوں پر ضمنی انتخابات کی صورت میں سامنے آیا ہے۔ یہ وہ نشستیں ہیں جو ان کی جماعت کے منحرف اراکین کے نااہل قرار دیے جانے پر خالی ہوئی ہیں۔   پی ٹی آئی اگر ان نشستوں کی اکثریت کو دوبارہ جیتنے میں کامیاب ہوتی ہے تو وہ صوبہ پنجاب میں ایک مرتبہ پھر حکومت بنانے کی طرف جا سکتی ہے۔ اس صورت میں اس کا سیاسی بیانیہ بھی کامیاب ثابت ہو گا کہ ملک کے عوام اس کے ساتھ ہیں، مگر ناکامی کی صورت میں اسے ان دونوں سطحوں پر یعنی دوہرا نقصان ہو سکتا ہے۔  ایسی صورتحال میں پی ٹی آئی کے لیے ٹکٹوں کی تقسیم کا مرحلہ ایک مرتبہ پھر انتہائی اہم تھا۔ تاہم حال ہی میں پی ٹی کی جانب سے 19 نشستوں پر ٹکٹس کا اعلان کر دیا گیا ہے۔  سیاسی مبصرین اور صوبہ پنجاب میں پاکستان تحریکِ انصاف کی سیاست پر نظر رکھنے والے صحافی اور تجزیہ نگار یہ سمجھتے ہیں کہ 19 نشستوں پر جن شخصیات کو ٹکٹس دیے گئے ہیں ان میں بڑی تعداد ’الیکٹیبلز‘ کی ہے گو کہ ان ٹکٹوں میں تاحال مزید تبدیلیاں ہو سکتی ہیں۔ یہاں یہ دیکھنا بھی ضروری ہے کہ دوسری طرف پاکستان کی سیاست میں سیاسی جماعتوں کے لیے دیرینہ کارکنان کو ٹکٹس دینا کتنا مشکل یا آسان ہوتا ہے؟ کیا پی ٹی آئی کے علاوہ باقی سیاسی جماعتیں کارکنان کو ٹکٹس دیتی ہیں؟  اس سے قبل پی ٹی آئی کی طرف سے جاری کردہ فہرست میں موجود چند ٹکٹ ہولڈرز پر نظر ڈالتے ہیں اور دیکھتے ہیں ان میں کتنے ایسے لوگ ہیں جو پی ٹی آئی کے دیرینہ کارکن ہیں اور چیئرمین پی ٹی آئی ورکرز کو ٹکٹس دینے کے بیان پر کس حد تک عملدرآمد کر پائے؟ پی پی 158 لاہور سے میاں اکرم عثمان  اس حلقے سے پاکستان تحریکِ انصاف کے سابق سینیئر رہنما علیم خان سنہ 2018 کے انتخابات میں صوبائی اسمبلی کی نشست پر کامیاب ہوئے تھے۔ پی ٹی آئی کے رہنما میاں اکرم عثمان نے اس وقت بھی پارٹی ٹکٹ کی کوشش کی تھی تاہم انھیں ٹکٹ نہیں مل سکا تھا۔  اس سے قبل سنہ 2013 کے عام انتخابات میں انھوں نے اس وقت کے حلقہ پی پی 149 سے پی ٹی آئی کے ٹکٹ پر الیکشن میں حصہ لیا تھا تاہم وہ ن لیگ کے امیدوار رانا مشہود کے ہاتھوں شکست کھا گئے تھے۔ میاں اکرم عثمان کو پاکستان تحریکِ انصاف کا دیرینہ کارکن سمجھا جاتا ہے۔ ان کا تعلق سیاسی خاندان سے ہے۔ وہ پاکستان تحریکِ انصاف کے سابق صوبائی وزیر میاں محمود الرشید کے داماد ہیں۔  میاں محمود الرشید دو مرتبہ پی ٹی آئی کے ٹکٹ پر صوبائی اسمبلی کے ممبر رہ چکے ہیں۔ اس سے قبل دو مرتبہ وہ اسلامی جمہوری اتحاد کے رکن کے طور پر بھی پنجاب اسمبلی کے ممبر رہے ہیں۔ انھوں نے سیاست کا آغاز جماعتِ اسلامی کے پلیٹ فارم سے کیا تھا تاہم بعد ازاں پاکستان تحریکِ انصاف کے ساتھ منسلک ہو گئے تھے اور ایک طویل عرصے سے جماعت کے ساتھ ہی تھے۔ پی پی 217 ملتان سے زین قریشی  پی ٹی آئی نے ملتان کی اس صوبائی اسمبلی کی نشست کے لیے زین قریشی کو ٹکٹ دیا ہے۔ وہ پاکستان تحریک انصاف کے نائب صدر اور سابق وزیرِ خارجہ شاہ محمود قریشی کے صاحبزادے ہیں۔ سنہ 2018 میں پی ٹی آئی کے ٹکٹ پر وہ قومی اسمبلی کے رکن منتخب ہوئے تھے۔  یاد رہے کہ سنہ 2013 کے انتخابات سے قبل پی ٹی آئی میں شمولیت اختیار کرنے سے پہلے شاہ محمود قریشی ایک طویل عرصے سے پاکستان پیپلز پارٹی کا حصہ تھے۔ سنہ 2018 کے عام انتخابات میں قومی اسمبلی کی نشست شاہ محمود قریشی جیت گئے تھے تاہم انھوں نے پی پی 217 سے پنجاب اسمبلی کے لیے انتخابات میں بھی حصہ لیا تھا تاہم یہاں انھیں محمد سلمان نعیم کے ہاتھوں شکست ہوئی تھی۔  سلمان نعیم کو ملتان کے اس حلقے میں پی ٹی آئی کا ’دیرینہ کارکن‘ تصور کیا جاتا ہے تاہم ان کی جماعت نے ان کے مقابلے میں شاہ محمود قریشی کو ٹکٹ دیا تھا۔ تاہم سلمان نعیم نے آزاد حیثیت میں انتخابات میں حصہ لے کر الیکشن جیت لیا تھا۔  اس کے بعد پی ٹی آئی کے اس وقت کے سرکردہ رہنما جہانگیر خان ترین حکومت سازی کے وقت سلیم نعیم کو پی ٹی آئی میں واپس لے آئے تھے۔ تاہم حال ہی میں وہ بھی منحرف اراکین کی اس فہرست میں شامل تھے جنھوں نے وزیرِاعلیٰ کے انتخاب میں ن لیگ کے امیدوار کو ووٹ دیا تھا۔  پی پی 90 بھکر سے عرفان نیازی  پاکستان تحریکِ انصاف نے بھکر کی اس نشست کے لیے عرفان اللہ خان نیازی کو پارٹی کا ٹکٹ دیا ہے۔ عرفان نیازی نے سنہ 2018 کے عام انتخابات میں پاکستان مسلم لیگ (ن) کے امیدوار کے طور پر حصہ لیا تھا۔  وہ اس وقت آزاد حیثیت میں انتخابات میں حصہ لینے والے تجربہ کار سیاست دان سعید اکبر خان نوانی کے ہاتھوں شکست کھا گئے تھے۔ سعید اکبر نوانی بعد میں پی ٹی آئی میں شامل ہو گئے۔ حال میں وہ جہانگیر ترین گروپ کے سرکردہ رہنما کے طور پر سامنے آئے تھے۔  صحافی اور تجزیہ کار سلمان غنی سمجھتے ہیں کہ بھکر میں پی ٹی آئی کی طرف سے عرفان نیازی کو ٹکٹ دینے کی مثال ’یہ ظاہر کرنے کے لیے کافی ہے کہ سیاسی جماعتوں کے لیے پارٹی ورکرز کو ٹکٹ دینا کیوں اور کتنا مشکل ہوتا ہے۔‘  انھوں نے بتایا کہ پی ٹی آئی نے اس شخص کو ٹکٹ دیا جو چیئرمین پی ٹی آئی عمران خان کے کزن ہیں تاہم سنہ 2018 تک بھکر میں وہ پاکستان مسلم لیگ (ن) کے سیکریٹری جنرل رہ چکے ہیں۔  ،تصویر کا ذریعہTwitter/@Ahmaddk306،تصویر کا کیپشنعرفان اللہ خان نیازی بھکر میں مسلم لیگ (ن) کے سیکریٹری جنرل رہ چکے ہیں اور اب پی ٹی آئی کے امیدوار ہیں پی پی 288 ڈی جی خان سے سردار سیف الدین کھوسہ سردار سیف الدین کھوسہ ڈیرہ غازی خان میں سیاسی اور خاندانی اثر و رسوخ رکھنے والے کھوسہ خاندان سے تعلق رکھتے ہیں۔ سنہ 2018 کے عام انتخابات میں انھوں نے پی ٹی آئی ہی کے ٹکٹ پر صوبائی اسمبلی کے لیے الیکشن میں حصہ لیا تھا۔  انھیں کھوسہ خاندان ہی سے تعلق رکھنے والے محسن عطا خان کے ہاتھوں شکست کا سامنا کرنا پڑا تھا جو آزاد حیثیت میں جیتے لیکن بعد میں پی ٹی آئی میں شامل ہو گئے تھے۔  ضمنی انتخابات کے لیے پی ٹی آئی کا ٹکٹ حاصل کرنے والے سردار سیف الدین خان کھوسہ جنوبی پنجاب سے ایک طویل عرصے تک پاکستان مسلم لیگ (ن) کے دیرینہ رہنما رہنے والے سابق سینیٹر سردار ذوالفقار خان کھوسہ کے صاحبزادے ہیں۔ سنہ 2018 سے قبل وہ خود بھی ایک طویل عرصے تک ن لیگ کے ساتھ منسلک رہے ہیں اور کئی مرتبہ رکن اسمبلی منتخب ہو چکے ہیں۔  ،تصویر کا ذریعہTwitter/@PTIPOLITICSSS،تصویر کا کیپشنسردار سیف الدین کھوسہ بھی مسلم لیگ (ن) کا حصہ رہ چکے ہیں صحافی اور تجزیہ نگار سہیل وڑائچ کا ماننا ہے کہ ’پاکستان میں شہروں سے باہر نکل کر دیہاتوں میں کسی بھی سیاسی جماعت کے لیے پارٹی کارکنان کو ٹکٹ دینا بہت مشکل ہوتا ہے۔ ان علاقوں میں زیادہ تر دھڑے بندیاں اور برادری سسٹم چلتا ہے۔‘  ان کے خیال میں پی ٹی آئی سے بھی عملی طور پر ایسے علاقوں سے کسی پارٹی کارکن کو ٹکٹ دینے کی توقع کرنا مشکل تھا۔ پی پی 167 لاہور سے عاطف چوہدری یا شبیر احمد  صوبائی اسمبلی کی نشست کے لیے پی پی 167 لاہور کا وہ حلقہ ہے جہاں سے پاکستان تحریکِ انصاف کے سابق رکن اسمبلی نذیر چوہان سنہ 2018 کے انتخابات میں ایک سخت مقابلے کے بعد کامیاب ہوئے تھے۔  انھوں نے 40 ہزار سے زائد جبکہ ان کے حریف پاکستان مسلم لیگ (ن) کے میاں محمد سلیم نے 38 ہزار ووٹ حاصل کیے تھے۔ ضمنی انتخاب کے لیے پی ٹی آئی نے اس حلقے سے پہلے عاطف چوہدری کو ٹکٹ دینے کا اعلان کیا تھا۔ عاطف چوہدری نے اس سے قبل سنہ 2013 کے عام انتخابات میں قومی اسمبلی کی نشست کے لیے حلقہ این اے 123 سے پی ٹی آئی کے ٹکٹ پر الیکشن میں حصہ لیا تھا تاہم کامیاب نہیں ہو پائے تھے۔  پنجاب میں پی ٹی آئی کے حالیہ دورِ حکومت میں انھیں لاہور ویسٹ مینیجمنٹ کمپنی کا سربراہ مقرر کیا گیا تھا۔ عاطف چوہدری کے حوالے سے کہا جاتا ہے کہ وہ پی ٹی آئی کے دیرینہ کارکن ہیں۔  تاہم حال ہی میں اپنے فیصلے میں تبدیلی کرتے ہوئے پی ٹی آئی نے عاطف چوہدری سے ٹکٹ واپس لے کر پی پی 167 پر شبیر احمد نامی ایک رہنما کو پارٹی کا ٹکٹ دے دیا ہے۔ شبیر احمد کا خاندان پی ٹی آئی لاہور میں تنظیمی سطح پر متحرک رہا ہے۔     کیا پاکستان میں سیاسی جماعتیں کارکنان کو ٹکٹ دیتی ہیں؟ صحافی اور تجزیہ کار سلمان غنی کہتے ہیں کہ صرف پاکستان تحریکِ انصاف ہی نہیں بلکہ پاکستان کی دیگر سیاسی جماعتوں کے ساتھ یہ مسئلہ رہا ہے کہ انھوں نے پارٹی کارکنان کو بہت کم ٹکٹس دیے ہیں۔ ان کا کہنا تھا کہ ’ہم نے بہت سے ایسے سیاستدان دیکھے ہیں جو پارٹی کارکن کے طور پر ابھر کر سامنے آئے ہیں لیکن ایسے لوگوں کی تعداد بہت کم ہے۔‘ ان کے خیال میں پاکستان میں تمام تر بڑی سیاسی جماعتیں جو حکومت قائم کرتی رہی ہیں ان کی کوشش ہوتی ہے کہ وہ الیکٹیبلز ہی کو ٹکٹس دیں۔  سینیئر تجزیہ کار اور صحافی سہیل وڑائچ کا ماننا ہے کہ ایسا صرف پاکستان ہی میں نہیں ہوتا۔ دنیا کے دیگر کئی ممالک میں بھی ایسا ہی ہوتا ہے کہ ان لوگوں کو پارٹیاں ٹکٹ دیتی ہیں جو کسی قسم کا اثر و رسوخ رکھتے ہیں یا مالی طور پر مستحکم ہوتے ہیں۔  ’ترقی یافتہ ممالک میں تو سیاسی جماعتیں نظریے کی بنیاد پر انتخابات میں حصہ لیتی ہیں اور اسی طرح امیدواروں کو بھی منتخب کیا جاتا ہے تاہم ترقی پذیر ممالک میں زیادہ تر ایسا ہی ہوتا ہے کہ الیکٹیبلز کو ٹکٹ کے لیے کارکنان پر ترجیح دی جاتی ہے۔‘  سہیل وڑائچ کا کہنا تھا کہ پاکستان میں بھی سیاسی جماعتیں یہ دعویٰ یا اعلان ضرور کرتی ہیں کہ وہ اپنے سیاسی ورکرز کو ٹکٹس دیں گی تاہم عملی طور پر ان کے لیے ایسا کرنا بہت مشکل ہوتا ہے۔
68,world,ڈیزل کی قیمت میں اضافہ پیٹرول سے بھی بڑا دردِ سر کیوں؟,پاکستان میں بدھ کو رات گئے ڈیزل کی قیمت میں 59 روپے اضافہ کر دیا گیا، جس کے بعد اس کی نئی قیمت 264 روپے فی لیٹر ہو گئی ہے۔  آپ سوچ سکتے ہیں کہ اس کا آپ پر کوئی اثر نہیں ہو گا کیونکہ آپ کے پاس کار نہیں یا آپ کے پاس کار تو ہے لیکن یہ پیٹرول پر چلتی ہے تاہم اگر آپ نے اپنی زندگی میں کبھی ڈیزل کا استعمال نہیں کیا، تب بھی آپ جہاں کہیں بھی ہوں گے یہ بحران آپ کی جیب کو متاثر کرے گا۔ اس کی وجہ یہ ہے کہ پاکستان میں ڈیزل کا زیادہ استعمال زراعت کے شعبے میں ہوتا ہے اور اسی لیے اس کی قیمت میں اضافے کے بعد قوی امکان ہے کہ خوراک کی قیمتوں میں بھی اضافہ ہو گا۔ دوسری جانب ڈیزل ٹرانسپورٹ اور جنریٹرز کے لیے بھی استعمال کیا جاتا ہے۔ سابق وزیر خزانہ شوکت ترین نے پاکستان حکومت کی جانب سے پیٹرول اور ڈیزل کی قیمت میں اضافے کے بعد کہا کہ اس کا اثر ٹرانسپورٹ، زراعت اور کاروبار پر ہو گا اور مجموعی طور پر مہنگائی میں 30 فیصد اضافہ ہو گا لیکن یہ تو صرف مقامی اثرات ہیں۔  یوکرین پر روسی حملے کے نتیجے میں پیٹرولیم مصنوعات کی قیمتوں میں اضافے نے دنیا بھر میں تشویش پیدا کر دی ہے اور مہنگائی کا مسئلہ سنگین ہوتا جا رہا ہے جس سے دنیا کی بہت سی معیشتیں متاثر ہو رہی ہیں۔ جون میں ڈیزل کی قیمت تاریخ میں اب تک کی بلند ترین سطح پر پہنچ گئی اور یہ مسئلہ اب پیٹرول سے بھی بڑا درد سر پیدا کر رہا ہے۔  ماہرین کو تشویش ہے کہ اس کی قیمت میں اضافہ اس لیے ہوا کیونکہ عالمی سطح پر ڈیزل کی قلت ہے اور مختصر مدت میں ان قیمتوں کو کم کرنا مشکل ہو گا۔ ایسا کیوں؟ کیونکہ ڈیزل زیادہ تر کارگو گاڑیوں میں استعمال ہونے والا ایندھن ہے اور ہماری خوراک، ادویات یہاں تک کہ وہ پیٹرول جو ہم سروس سٹیشنوں پر اپنی کاروں میں بھرتے ہیں ڈیزل سے چلنے والے ٹرکوں کے ذریعے ہی آتا ہے۔ یہی ڈیزل ٹرک سامان ان بحری جہازوں تک پہنچاتے ہیں جو پوری دنیا میں اس کی ترسیل کرتے ہیں۔  بہت سی بسیں اور ٹرینیں بھی ڈیزل ہی استعمال کرتی ہیں اور یہ وہ ایندھن ہے جس پر صنعتیں انحصار کرتی ہیں چاہے وہ کھیتوں میں چلنے والا ٹریکٹر ہی کیوں نہ ہو۔ اس وجہ سے ڈیزل کی کمی پوری دنیا میں سنگین مسائل پیدا کر رہی ہے۔ اگر طلب رسد سے زیادہ ہوتی رہی تو قیمتیں اور بڑھنے کا خطرہ ہے۔ عالمی بحران اس ایندھن کی کمی سری لنکا، یمن اور کئی افریقی ممالک جیسی جگہوں پر ٹرانسپورٹ کے مسائل کا باعث بن رہی ہے۔ ڈیزل کی قیمتوں میں اضافے پر ایکواڈور میں مقامی برادریوں اور کسانوں کی طرف سے احتجاج بھی کیا جا رہا ہے۔ ایک اور خطہ جہاں بحران کے سبب تشویش پائی جاتی ہے وہ یورپ ہے۔ دنیا کے دوسرے حصے میں جو کچھ بھی ہوتا ہے اس کے برعکس یہاں پرائیویٹ کاروں کے بہت سے ڈرائیور ڈیزل کا استعمال کرتے ہیں کیونکہ یہ پیٹرول کے مقابلے توانائی کا زیادہ مؤثر اور کم آلودگی پھیلانے والا ذریعہ ہے۔ روس کے یوکرین پر حملہ کرنے سے پہلے یورپ نے روس سے خام تیل کا تقریباً دو تہائی حصہ درآمد کیا جس کی ریفائننگ سے ڈیزل حاصل ہوتا ہے لیکن مغرب کی طرف سے ماسکو پر عائد اقتصادی پابندیوں کے بعد یورپ اپنے ڈیزل کے لیے زیادہ تر امریکہ پر انحصار کر رہا ہے۔ اگرچہ اس سے قلت کم ہوئی لیکن بحر اوقیانوس کے دونوں اطراف ریکارڈ قیمتوں کے ساتھ لوگوں کی جیبوں پر بُرا اثر پڑا۔ یہ بھی پڑھیے  ’عام آدمی اشرافیہ کی ناکامی کی قیمت کیوں ادا کرے؟‘ کیا آئندہ بجٹ تک پاکستان میں پیٹرول کی قیمتیں مستحکم رہ پائیں گی؟ دنیا سے موازنہ صرف تیل کی قیمت کا ہی کیوں، قوتِ خرید اور مہنگائی کا کیوں نہیں؟ آج برطانوی اپنی کار کو بھرنے کے لیے 100 پاؤنڈ سے زیادہ ادا کرتے ہیں۔ امریکہ میں ٹرک ڈرائیور ڈیڑھ ڈالر فی لیٹر ادا کرتے ہیں جو اس ملک میں ریکارڈ کی گئی سب سے زیادہ قیمت ہے۔ کچھ ریاستوں میں قیمتوں میں اضافہ اتنا زیادہ ہے کہ ٹرک چلانے والوں کو لوڈ کرنے کے لیے جیب سے ادائیگی کرنی پڑ رہی ہے اور بہت سے لوگ اپنے سفر کا انتخاب سوچ سمجھ کر رہے ہیں۔‘ فارچیون میگزین نے مئی کے وسط میں رپورٹ کیا تھا کہ ’کچھ چھوٹی ٹرک کمپنیاں اجرت ادا کرنے کے لیے جدوجہد کر رہی ہیں اور زیادہ لاگت کی وجہ سے کام کو کم کرنے یا یہاں تک کہ بند کرنے پرغور کر رہی ہیں۔‘  وال سٹریٹ جرنل کا کہنا تھا ’قیمتیں بڑھنے سے اخراجات خاص طور پر چھوٹے ٹرکوں کی کمپنیوں کو متاثر کر رہی ہیں جو امریکی ٹرک مارکیٹ کا بڑا حصہ ہیں۔‘ ارجنٹائن میں قلت امریکی براعظم کے دوسرے سرے پر ڈیزل کی قلت مزید افراتفری پیدا کر رہی ہے۔ وسطی اور شمالی ارجنٹائن کے راستوں پر ڈیزل کے لیے ٹرکوں کی لمبی قطاریں لگی ہوئی ہیں، جس کی فروخت بہت سی جگہوں پر 20 لیٹر فی گاڑی تک محدود کر دی گئی ہے۔ ارجنٹائن فیڈریشن آف فریٹ ٹرانسپورٹ بزنس اینٹیٹیز کی جانب سے کی گئی ایک تحقیق کے مطابق جون کے اوائل میں ارجنٹائن کے 23 میں سے 19 صوبوں میں سپلائی کے مسائل ہیں۔ بیونس آئرس میں بی بی سی ورلڈ کی صحافی ویرونیکا سمنک کا کہنا ہے کہ ’ڈیزل کی کمی سے ارجنٹائن کی بیمار معیشت کو ان نازک لمحات میں مزید نقصان پہنچنے کا خطرہ ہے اور اس کے نتیجے میں بھاری فصل اناج اور تیل کے بیجوں کی کاشت، جیسے سویا بین، مکئی اور سورج مکھی بھی متاثر ہوں گی جو ملک کی سب سے بڑی برآمدات میں شامل ہیں۔‘ سمنک نے وضاحت کی کہ ڈیزل کی کمی ارجنٹائن میں مزید بڑھ گئی ہے کیونکہ دنیا بھر میں سپلائی کی کمی میں مقامی عوامل شامل ہیں جس نے صورتِحال کو مزید پیچیدہ بنا دیا۔ ملک میں استعمال ہونے والے ڈیزل کا تقریباً ایک تہائی حصہ درآمد کیا جاتا ہے اور یوکرین میں جنگ کے اثرات کی وجہ سے تیل کمپنیوں کے لیے نہ صرف اسے حاصل کرنا زیادہ مشکل ہو گیا ہے بلکہ حکومت کی جانب سے عائد کردہ کم مقامی قیمتوں کی وجہ سے موجودہ قیمتوں پر اسے درآمد کرنا بھی ان کے لیے منافع بخش نہیں۔  بحران کی دیگر وجوہات ڈیزل کے غائب ہونے کی واحد وجہ روسی حملہ نہیں۔ ولادیمیر پوتن کی جارحانہ کارروائی سے پہلے فروری کے آخر میں ڈیزل کی عالمی طلب پہلے ہی سپلائی سے زیادہ ہو گئی تھی۔ ماہرین کے مطابق اس عدم مطابقت کی سب سے بڑی وجہ کورونا وائرس کی وبا تھی۔ سنہ 2019 اور 2020 میں قرنطینہ کی وجہ سے معیشت کا پہیہ رکا اور ایندھن کے استعمال میں کمی آئی جس کی وجہ سے ریفائنریز نے اپنی ڈیزل کی پیداوار کو کم کر دیا، یہاں تک کہ کچھ نے اپنے دروازے مستقل طور پر بند کر دیے اور دوسروں نے صاف اور زیادہ ماحول دوست ذرائع کی طرف منتقلی کے لیے قابل تجدید ایندھن کو بہتر بنانے میں تبدیل کرنے کا فیصلہ کیا۔ سنہ 2021 میں جب دنیا کُھلنی شروع ہو رہی تھی تو ڈیزل کی مانگ تیزی سے سپلائی سے زیادہ بڑھ گئی۔  اس مسئلے میں اضافے کا ایک سبب کمرشل پروازوں کا تیزی سے دوبارہ شروع ہونا تھا کیونکہ جیٹ فیول ڈیزل جتنے خام تیل سے بنایا جاتا ہے۔ خبر رساں ادارے روئٹرز کے معاشی تجزیہ کار جان کیمپ نے خبردار کیا کہ بڑھتی ہوئی مانگ نے شمالی امریکہ، یورپ اور ایشیا کے بہت سے ممالک کو اپنے ڈیزل کے ذخیرے کو ختم کرنے پر مجبور کر دیا ہے۔ اُنھوں نے کہا کہ یورپ اور امریکہ میں سنہ 2008 کے مالیاتی بحران کے بعد سٹاک اپنی کم ترین سطح پر آ گیا۔ امریکی حکومت کے ایک اہلکار نے مئی کے آخر میں نامہ نگاروں کو بتایا تھا کہ صدر جو بائیڈن ڈیزل کے ہنگامی ذخیرے کے استعمال کے آپشن پر بات کر رہے ہیں جو ملک کے شمال مشرق میں دو دہائیوں پہلے بنایا گیا تھا اور اب تک صرف ایک بار استعمال کیا گیا ہے۔  حکومت کا بنیادی مقصد کم قیمتوں پر ایندھن کی سپلائی کو بڑھانا ہو گا جس کے سبب امریکہ میں گذشتہ چار دہائیوں کی سب سے زیادہ مہنگائی ریکارڈ ہوئی ہے، جو نومبر میں ہونے والے کانگریس انتخابات میں حکمران ڈیموکریٹک پارٹی کی کارکردگی کو متاثر کر سکتی ہے۔ تاہم تجزیہ کاروں نے خبردار کیا ہے کہ شمال مشرق کے ہنگامی ذخیرے کو بازار میں لانے کے اثرات محدود ہوں گے کیونکہ 10 لاکھ بیرل ڈیزل مارکیٹ میں لانا قیمتوں کو کم کرنے کے لیے کافی نہیں ہو گا۔ معیشت پر اثرات   اُنھوں نے کہا کہ ’ڈیزل کی عالمی قلت اس بات کی نشاندہی کرتی ہے کہ معاشی سائیکل اپنے عروج کو پہنچ رہا ہے اور پیداوار کے مطابق کھپت کو واپس لانے کے لیے سست ترقی یا یہاں تک کہ کساد بازاری کا دور یقینی ہے۔‘ رواں ہفتے پیش ہونے والی ورلڈ بینک کی تازہ ترین اقتصادی رپورٹ اس بات کی تصدیق کرتی ہے کہ ترقی میں تیزی سے سست روی دیکھی جا رہی ہے اور خبردار کیا گیا ہے کہ اس سے ’جمود‘ پیدا ہو سکتا ہے جس میں ایک طرف کم اقتصادی نمو ہوتی ہے تو دوسری طرف مہنگائی بلند سطح پر ہوتی ہے۔  ورلڈ بینک گروپ کے صدر ڈیوڈ مالپاس نے 7 جون کو رپورٹ کا اجرا کرتے وقت کہا ’کئی ممالک کے لیے کساد بازاری سے بچنا مشکل ہو گا۔‘  ورلڈ بینک کا اندازہ ہے کہ سنہ 2022 میں عالمی معیشت کی نمو 2.9 فیصد رہے گی، جو کہ 2021 میں پہنچی ہوئی شرح کا نصف (5.7 فیصد) ہے۔ اقتصادی تعاون اور ترقی کی تنظیم (OECD) نے اس سال کے لیے اپنی عالمی اقتصادی ترقی کی پیشگوئی کو ساڑھے چار فیصد سے کم کر کے تین فیصد کر دیا اور تخمینہ لگایا کہ اس کے 37 رکن ممالک میں اوسطاً سالانہ شرحِ مہنگائی ساڑھے آٹھ فیصد رہے گی۔
69,pakistan,’مراسلہ 22 کروڑ عوام کے لیے شائع کروائیں تاکہ کنفیوژن ختم ہو‘,پاکستان کے سابق وزیرِ اعظم عمران خان کی حکومت کے خلاف تحریکِ عدم اعتماد آنے سے لے کر آج کے دن تک وہ مصر ہیں کہ اُن کی حکومت کو ایک ’بیرونی سازش‘ کے ذریعے ہٹایا گیا ہے۔  بجٹ، مہنگائی اور پیٹرول کی قیمتوں میں اضافے کی دوران ’سازش‘ یا ’مداخلت‘ کے گرد ہونے والی اس بحث میں نئی جان منگل کو پڑی جب پاکستانی فوج کے ترجمان میجر جنرل بابر افتخار نے سابق وفاقی وزیرِ داخلہ شیخ رشید احمد کے ایک بیان کی تردید کی۔  شیخ رشید نے 10 جون کو پاکستانی ٹی وی چینل دنیا نیوز کے پروگرام میں کہا تھا کہ آرمی چیف نے قومی سلامتی کمیٹی کے اجلاس میں یہ نہیں کہا کہ سازش نہیں ہوئی۔  شیخ رشید کے بیان پر ردعمل دیتے ہوئے میجر جنرل بابر افتخار نے کہا کہ ’ایسا بالکل بھی نہیں ہے، (قومی سلامتی) اجلاس کے دوران تینوں سروسز چیفس میٹنگ میں موجود تھے۔ میٹنگ میں شرکا کو ایجنسیز کی طرف سے آگاہ کیا گیا۔‘ اُنھوں نے کہا کہ ’کسی قسم کی سازش کے شواہد نہیں ہیں۔ ایسا کچھ نہیں، میٹنگ میں کلیئر بتا دیا گیا تھا کہ سازش کے شواہد نہیں ملے۔‘ واضح رہے کہ فوجی ترجمان نے اس تردیدی بیان کے لیے اسی پروگرام کا انتخاب کیا تھا جس میں اُن سے کچھ دن قبل شیخ رشید نے اپنا بیان دیا تھا۔ فوجی ترجمان نے کہا کہ 'حقائق کو مسخ کرنے کا حق کسی کے پاس نہیں، پچھلے کچھ عرصے سے افواج اور قیادت کو پروپیگنڈے کا نشانہ بنایا جا رہا ہے۔ اپنی رائے کا سب کو حق ہے لیکن جھوٹ کا سہارا نہیں لینا چاہیے۔‘  پھر بدھ کو پی ٹی آئی رہنماؤں اسد عمر اور شیریں مزاری نے بھی ایک پریس کانفرنس کی جس میں اسد عمر نے کہا ہے کہ قومی سلامتی کمیٹی کے اجلاس میں عسکری قیادت کے کچھ نمائندوں کو بیرونی سازش کے شواہد نظر نہیں آئے تھے تاہم سویلین قیادت میں اکثریت کی رائے یہ تھی کہ سازش نظر آ رہی ہے۔ اُنھوں نے کہا کہ ’سیاستدانوں کو آپس میں سیاسی معاملات طے کرنے دینا چاہیے۔ اگر بار بار ان سیاسی معاملات کی تشریح ڈی جی آئی ایس پی آر کرنا ضروری نہ سمجھیں تو یہ فوج اور ملک کے لیے اچھا ہوگا۔‘ اس کے بعد جنرل بابر افتخار نے نجی ٹی وی چینل ہم نیوز کے ایک پروگرام میں بات کرتے ہوئے کہا کہ ’قومی سلامتی کے معاملے پر جب اعلیٰ سطحی اجلاس بلایا جاتا ہے تو اس میں ایجنڈا پہلے سے طے ہوتا ہے۔ اس میں شرکا خاص طور پر سروسز چیفس اور ڈی جی آئی ایس آئی انٹیلیجنس معلومات لے کر جاتے ہیں، یہ رائے نہیں ہوتی۔ کسی نے یہ بھی کہا کہ یہ ان کی رائے ہے، یہ ہماری رائے ہے۔‘ اُنھوں نے اسد عمر کی جانب سے لفظ ’رائے‘ کے استعمال پر کہا کہ ’یہ رائے نہیں تھی، یہ انٹیلیجنس کی بنیاد پر معلومات تھی۔ اس کے مطابق وہاں یہیں بتایا گیا۔ اعلامیے میں بھی سازش کا لفظ شامل نہیں۔ اسے رائے نہیں کہا جاسکتا۔ یہ بریف اور موقف تھا۔‘ پھر سابق وزیرِ اعظم عمران خان خود اس بحث کا حصہ تب بنے جب سوشل میڈیا پر تحریک انصاف کے پلیٹ فارمز پر صارفین کے سوالات کا جواب دیتے ہوئے اُنھوں نے کہا کہ پاکستانی فوج کے ترجمان یہ فیصلہ نہیں کرسکتے کہ سازش ہوئی یا نہیں۔ ’کیا ڈی جی آئی ایس پی آر یہ فیصلہ کریں گے کہ یہ سازش تھی یا نہیں۔ یہ ان کی رائے ہوسکتا ہے، وہ فیصلہ تو نہیں کر سکتے۔‘ اس مبینہ سازش یا مداخلت کے بارے میں سیاسی اور عسکری قیادت کے سلسلہ وار اور جوابی بیانات کے بعد سوشل میڈیا پر صحافی طلعت حسین نے لکھا کہ شہباز گل، شیریں مزاری اور اسد عمر نے ڈی جی آئی ایس پی آر میجر جنرل بابر افتخار کے اس مؤقف کو جھٹلایا ہے کہ ان کی حکومت کے خاتمے میں امریکی سازش کے ثبوت نہیں ملے۔  اُنھوں نے اپنی ٹویٹ میں لکھا کہ پی ٹی آئی عدالتی کمیشن کا مطالبہ کر کے یہ باور کروانا چاہتی ہے کہ جیسے فوجی ہائی کمان یا جھوٹ بول رہی ہے، سچ چھپا رہی ہے، یا اس سے بھی کچھ برا ہے۔   چوہدری احسن نسیم بھٹہ نامی صارف نے لکھا کہ ڈی جی آئی ایس پی آر اس خفیہ مراسلے کو ڈی کوڈ کریں اور اسے کھلی بحث اور 22 کروڑ عوام کی معلومات کے لیے شائع کروائیں تاکہ یہ تجسس اور تذبذب ختم ہو کہ امریکہ سستی توانائی کے لیے عمران خان کے دورے پر پاکستان میں حکومت کی تبدیلی کی سازش میں شامل تھا یا نہیں۔  صحافی وسیم عباسی نے بدھ اور جمعرات کی درمیانی شب جاری دو اہم بحثوں یعنی مہنگائی اور سازش کے بارے میں کہا کہ امریکہ نے سازش میں کہا تھا کہ عمران خان کو ہٹا دو پاکستان کو معاف کر دیں گے۔ مگر عمران خان ہٹ گئے، پھر امریکہ پاکستانیوں کو مزے کیوں نہیں کروا رہا۔   سلمان مسعود نے لکھا کہ کیا ایک سیاسی جماعت کی جانب سے بار بار اپنی حکومت کے خاتمے پر (سازش کے) دعووں کے بعد پی ٹی آئی اور اسٹیبلشمنٹ کے درمیان حتمی ٹکراؤ ناگزیر ہے؟ ٹی وی اینکر اور صحافی مبشر زیدی نے لکھا کہ اُن کی رائے میں ڈی جی آئی ایس پی آر کو روزانہ ٹی وی پر آ کر سیاسی بیانات کا جواب نہیں دینا چاہیے ورنہ اُنھیں فریق تصور کیا جائے گا۔   سابق وفاقی وزیر حماد اظہر نے اس پورے معاملے پر ٹویٹ کی کہ یہ یاد رہے کہ پاکستان کو تاریخ میں کبھی ایسا سفارتی پیغام نہیں ملا۔ اس میں متعدد بار دھمکی آمیز انداز میں تحریک عدم اعتماد کے ذریعے عمران خان کو ہٹانے کی واضح بات کی گئی تھی۔ اُنھوں نے لکھا کہ بعد کے واقعات کا تسلسل بالکل اس کی توقعات کے مطابق تھا۔ 
70,pakistan,جلتا ٹینکر آبادی سے دور لے جانے والے ہیرو کے لیے تمغہ شجاعت کا اعلان,پاکستان کے وزیرِ اعظم شہباز شریف نے محمد فیصل بلوچ نامی اُن ٹینکر ڈرائیور کو تمغہ شجاعت کے لیے نامزد کرنے کا اعلان کیا ہے جو چند دن قبل کوئٹہ میں اپنی جان خطرے میں ڈال کر جلتے ہوئے ٹینکر کو آبادی سے دور لے گئے تھے۔  وزیرِ اعظم نے محمد فیصل سے بدھ کو ملاقات کی۔ فیصل بلوچ وزیر اعظم کی دعوت پر اتوار کو کوئٹہ سے اسلام آباد پہنچے تھے جہاں بلوچستان ہاﺅس اسلام آباد میں اُنھیں سرکاری مہمان کے طور پر ٹھہرایا گیا تھا۔ شہباز شریف کا اپنی ٹویٹ میں کہنا تھا کہ وہ ’حقیقی زندگی کے ہیرو ہیں جنھوں نے لاتعداد جانیں بچانے کے لیے اپنی جان خطرے میں ڈال دی۔‘ تمغہ شجاعت پاکستان کے اعلیٰ ترین سرکاری اعزازات میں سے ہے۔ یہ حکومتِ پاکستان کی جانب سے اُن افراد کو دیا جاتا ہے جو ’شدید خطرے کے حالات میں بہادری کے ساتھ‘ دوسروں کی جانیں بچاتے ہیں یا بچانے کی کوشش کرتے ہیں۔  سات جون کو کوئٹہ کے علاقے سریاب میں ٹینکر سے پیٹرول پمپ منتقل کرتے ہوئے اس میں آگ بھڑک اٹھی تھی۔  اس وقت ڈرائیور محمد فیصل کے پاس دو ہی راستے تھے: یا تو وہ سب سے پہلے اپنی جان بچانے کی کوشش کریں اور ٹینکر سے دور چلے جائیں، یا پھر ٹینکر چلانے میں اپنی مہارت کو لوگوں کی جانیں بچانے کے لیے استعمال کریں اور اسے چلا کر آبادی سے دور لے جائیں۔  اُنھوں نے دوسرے راستے کا انتخاب کیا اور اس حادثے کو ممکنہ طور پر ایک بڑے سانحے میں بدلنے سے روکنے میں کامیاب ہو گئے۔  اس کارنامے پر محمد فیصل کے لیے وزیرِ اعلیٰ بلوچستان میر عبدالقدوس بزنجو نے بہادری پر پانچ لاکھ روپے انعام کا اعلان کیا تھا۔   اس کے علاوہ پاکستانی فوج کے سربراہ جنرل قمر جاوید باجوہ کی ایما پر کوئٹہ میں قائم 12 ویں کور میں اُنھیں اعزازی شیلڈ اور نقد انعام دیا گیا تھا۔  محمد فیصل کہتے ہیں کہ ’آگ میں لپٹے آئل ٹینکر کو آبادی سے دور لے جانے کی ہر ساعت کو زندگی کا آخری لمحہ سمجھتا رہا مگر زندگی باقی تھی اس لیے موت کے قریب ہونے کے باوجود بچ گیا۔‘ وہ اپنی جان کو خطرے میں ڈال کر آگ لگنے کے باوجود پیٹرول سے بھرے آئل ٹینکر کو تین کلومیٹر دور تک لے جانے میں کامیاب رہے۔ بی بی سی سے بات کرتے ہوئے اُنھوں نے کہا کہ یہ شاید ان کی زندگی کا سب سے یادگار لمحہ ہو گا کیونکہ چھوٹی سی غفلت یا غلط فیصلہ سب سے پہلے ان کے لیے جان لیوا ثابت ہو سکتا تھا لیکن وہ حیران ہیں کہ موت کی جانب برق رفتاری سے بڑھنے کے باوجود وہ کیسے خوفزدہ نہیں ہوئے اور درست اقدامات کرتے۔ ،تصویر کا ذریعہiSPR آئل ٹینکر اور پیٹرول پمپ کے مالک سعید احمد شاہوانی، محمد فیصل سے انتہائی خوش ہیں اور ان کا کہنا ہے کہ اُنھوں نے یہ ثابت کیا کہ وہ حقیقی ہیرو ہیں۔  آئل ٹینکر میں آگ کیسے لگی؟ سعید احمد شاہوانی نے بتایا کہ آئل ٹینکر میں 10 ہزار لیٹر پیٹرول تھا جو منگل کے روز سریاب کے علاقے میں ان کے پمپ پر خالی کیا جا رہا تھا۔ ان کا کہنا تھا کہ پیٹرول کو ٹینکر سے پیٹرول پمپ کے ٹینک میں خالی کرنے کے لیے پائپ منسلک کیا ہی گیا تھا کہ اس دوران آگ بھڑک اٹھی اور ٹینکر کا پچھلا حصہ اس کی لپیٹ میں آ گیا۔ اُنھوں نے بتایا کہ آگ کے شعلے سے فلر کو بھی کچھ زخم پہنچے ہیں۔  یہ بھی پڑھیے  نوشہرہ آتشزدگی، لاکھوں لیٹر پیٹرول جل کر دھواں بن گیا بہاولپور: آئل ٹینکر میں آگ لگنے سے 139 افراد ہلاک اس وقت ڈرائیور محمد فیصل پانی پینے گئے ہوئے تھے اور ٹینکر سے کچھ فاصلے پر تھے۔ جب آگ بھڑک اٹھی تو پمپ پر موجود ہر شخص کو اپنی جان کے لالے پڑ گئے لیکن محمد فیصل کسی خوف کے بغیر بھاگ کر گاڑی میں سوار ہوئے اور لوگوں سمیت پمپ کو بچانے کے لیے ٹینکر کو سٹارٹ کر کے روانہ ہو گئے۔ شاہوانی کہتے ہیں کہ پیٹرول پمپ، آئل ٹینکر اور اس میں موجود 10 ہزار لیٹر پیٹرول سب اُن کے تھے۔ ان کا کہنا تھا کہ جائے وقوعہ اور اس کے قرب و جوار میں آگ بجھانے کے لیے انتظامات نہ ہونے کے باعث ٹینکر اور پیٹرول نے تو ویسے جلنا ہی تھا لیکن ان کے ساتھ ساتھ خود پیٹرول پمپ میں بھی آگ بھڑکنے امکانات تھے لیکن ڈرائیور محمد فیصل کی بہادری اور حاضر دماغی نے نہ صرف کئی جانوں بلکہ پیٹرول پمپ کو بھی بچا لیا۔  ،تصویر کا ذریعہSaeed Ahmed Shahwani،تصویر کا کیپشناپنی بہادری اور حاضر دماغی کے سبب محمد فیصل اس حادثے کو ممکنہ طور پر بڑے سانحے میں بدلنے سے روکنے میں کامیاب رہے ان کا کہنا تھا ایسے مناظر ہم تو ہالی وڈ فلموں میں دیکھتے رہے ہیں لیکن ایک حقیقی منظر اپنی آنکھوں سے دیکھا۔ ان کا کہنا تھا کہ ان کے پاس آفات سے نمٹنے کے صوبائی محکمے (پی ڈی ایم اے) کا نمبر تھا اس لیے اُنھوں نے پی ڈی ایم اے کو کال کی اور اُنھوں نے آگے فائربریگیڈ کے عملے کو اطلاع دی۔ اتنی دیر میں محمد فیصل جا کر جلتے ٹینکر میں بیٹھ گئے۔  ’یہ ایک ایسا وقت تھا کہ جس میں آگے نکلنے کے سوا کوئی چارہ نہیں تھا مگر گاڑی کو ریورس کیے بغیر ایسا کرنا ممکن نہیں تھا، اس لیے پہلے ٹینکر کو ریورس کیا اور اس کے بعد اس کو آگے لے گیا۔‘ اُنھوں نے بتایا کہ پیٹرول پمپ کے قریب بھی ایک کھلی جگہ تھی مگر جب وہ اس خالی جگہ پر پہنچے تو وہاں ایک سوزوکی پک اپ اور ایک کار آ گئیں جس کی وجہ سے اُنھوں نے ٹینکر کو وہاں نہیں روکا کیونکہ ایسا کرنے کی صورت میں دونوں گاڑیوں اور ان میں سوار افراد کو نقصان پہنچ سکتا تھا۔ اب ان کے پاس واحد راستہ اس جلتے ہوئے ٹینکر کو آبادی سے جتنا دور ممکن ہو لے جانا تھا۔ جب وہ آبادی سے نکل گئے تو اس وقت ٹینکر کا پچھلا حصہ کافی حد تک آگ کی لپیٹ میں آ چکا تھا اور اب اسے مزید دور لے جانا ان کے لیے بالکل ممکن نہیں تھا۔  اب ان کے سامنے ایک اور مشکل یہ تھی کہ اُنھوں نے جب بریک پر پاﺅں رکا تو اس وقت بریک بالکل کام نہیں کر رہی تھا۔ اس وقت ٹینکر کی رفتار 70 سے 80 کلومیٹر فی گھنٹہ تھی۔ محمد فیصل نے بتایا کہ ٹینکر کی رفتار بہت زیادہ ہونے کے باعث اُنھوں نے پہلے اسے تیسرے گیئر میں ڈالا، پھر دوسرے اور پھر پہلے گیئر میں ڈالا اور پھر انجن آف کر دیا اور ٹینکر رک گیا۔  اس دوران ان کو ڈر تھا کہ کہیں آگ کے شعلوں کی وجہ سے پیچھے کسی کو نقصان پہنچا ہو گا کیونکہ ہوا اور پیٹرول بہنے کی وجہ سے پیچھے شعلے دوردور تک تھے مگر وہ مسلسل ہارن دبائے آگے بڑھتے رہے۔  ان کا کہنا تھا کہ اسی آئل ٹینکر میں ان کے چھوٹے بھائی ان کے ساتھ معاون کے طور پر کام کرتے ہیں۔ ’جب آگ لگنے کے بعد میں ٹینکر لے کر نکلا تو پیچھے سے میرے بھائی نے ٹریفک کو روک دیا تھا تاکہ کسی اور کو آگ کے شعلوں سے نقصان نہ پہنچے۔‘  اُنھوں نے کہا کہ جب میرے بھائی اور گاڑی کے مالکان میرے پاس پہنچے تو اُنھوں نے بتایا کہ گاڑی کے پیچھے آگ سے کسی اور کو نقصان نہیں پہنچا۔ محمد فیصل کو اس بات پر خوشی ہے کہ ایک انسان ہونے کے ناطے دوسرے انسانوں کی زندگیوں کو بچانے اور اپنے مالکان کے مالی نقصانات کو کم سے کم کرنے کے لیے ان سے جو کچھ ہو سکتا تھا وہ اُنھوں نے کرنے کی کوشش کی۔
71,science,وہ طریقے جن سے گاڑی میں پیٹرول کی کھپت کم کی جا سکتی ہے,دنیا بھر کی طرح پاکستان میں بھی پیٹرولیم مصنوعات کی قیمتیں آسمان کو چھو رہی ہیں اور اس وقت ریکارڈ سطح پر موجود ہیں۔ حکومت پاکستان نے بدھ کی شب ایک مرتبہ پھر پیٹرولیم مصنوعات کی قیمتوں میں اضافے کا اعلان کیا ہے۔ پاکستان میں اب فی لیٹر پیٹرول کی قیمت لگ بھگ 24 روپے کے اضافے کے بعد 233 روپے ہو چکی ہے۔ ایک ایسے وقت میں جب مہنگائی بڑھ رہی ہے اور ایک عام آدمی کی قوت خرید مسلسل کم ہو رہی ہے، یہ جاننا اہم ہے کہ موجودہ وسائل میں کس طرح پیٹرول کی کھپت کو کم کیا جا سکتا ہے۔ خصوصاً ایسے افراد جن کے لیے گاڑی کا سفر لازم و ملزوم ہوتا ہے۔ بی بی سی نے ایسے طریقوں پر غور کیا ہے جو عام طور پر ڈرائیور ایندھن کی کھپت کم کرنے کے لیے استعمال کرتے ہیں لیکن اہم سوال یہ ہے کہ ان میں سے کون سے طریقے کام کرتے ہیں اور کون سے طریقے صرف اور صرف افسانوی ہیں۔ کیا نوے کی رفتار پر گاڑی چلانا ایندھن بچاتا ہے؟ کئی ڈرائیوروں کا خیال ہے کہ اگر گاڑی کو نوے کی رفتار پر چلایا جائے تو ایندھن کم استعمال ہوتا ہے لیکن آر اے سی آٹو موٹیو گروپ کے مطابق گاڑی کی کوئی ایک مستقل رفتار نہیں جسے فیول کی بچت کے حوالے سے اہم قرار دیا جا سکے۔ ان کا کہنا ہے کہ نوے کلومیٹر فی گھنٹہ کی رفتار کا افسانہ پرانے ٹیسٹس سے شروع ہوا جن کے تحت ایندھن کی کھپت کا جائزہ لیا جاتا تھا اور وہ 90 کلومیٹر اور 120 کلومیٹر فی گھنٹہ کی رفتار پر کیے جاتے تھے۔ اس وقت نوے کلومیٹر فی گھنٹہ کی رفتار پر چلائی جانے والی گاڑی فیول کی بہترین اوسط دیتی تھی جس کے بعد یہ خیال عام ہوا کہ یہی رفتار ہونی چاہیے۔ آر اے سی گروپ کے مطابق ہر گاڑی مختلف ہوتی ہے اور اس کے حجم کے اعتبار کو دیکھتے ہوئے 70-80 کلومیٹر فی گھنٹہ کی رفتار عام طور پر بہترین ایندھن کی اوسط دیتی ہے۔ کیا اے سی بند کر دینا چاہیے؟ اگر کبھی شدید گرم موسم میں آپ نے گاڑی کا ایئر کنڈیشنر اس لیے استعمال نہیں کیا کہ اس سے پیٹرول کی بچت ہو گی تو آپ نے بالکل درست فیصلہ کیا۔ گاڑی کا ایئر کنڈیشنر چلانے کے لیے اضافی توانائی درکار ہوتی ہے اور اسے چلانے کے بعد گاڑی کا انجن تقریباً دس فیصد اضافی ایندھن استعمال کرنا شروع کر دیتا ہے۔ اہم بات یہ ہے کہ ایئر کنڈیشنر کے استعمال سے جڑی پیٹرول کی بچت نسبتاً کم فاصلے کے سفر میں زیادہ اثر انداز ہوتی ہے۔ اس کی وجہ یہ ہے کہ ایئر کنڈیشنر کو شروع میں زیادہ توانائی درکار ہوتی ہے کیوںکہ گاڑی کا اندرونی درجہ حرارت کم کرنا ہوتا ہے۔ ایسے میں گاڑی کے شیشے نیچے کرنا ایک بہتر حکمت عملی ہو سکتی ہے لیکن اس سے ایک اور مسئلہ پیدا ہوتا ہے جسے ’کریپنگ‘ کہا جاتا ہے۔ یہ وہ عمل ہے جس میں گاڑی کا انجن کھلے ہوئے شیشوں سے آنے والے ہوا کے دباؤ کی وجہ سے زیادہ کام کرنا شروع کر دیتا ہے۔ ایسے میں گاڑی کی رفتار کو مدنظر رکھتے ہوئے فیصلہ لینا چاہیے کیوںکہ آپ جتنی تیز رفتاری سے گاڑی چلائیں گے اتنا ہی ہوا کا دباؤ بڑھے گا۔ یہ بھی پڑھیے  تیل کی قیمت میں اضافہ: طویل مدت میں ملکی معیشت پر ممکنہ اثرات؟ پاکستان میں 24 لاکھ کی ’سستی‘ الیکٹرک کار کیا پیٹرول سے مکمل نجات دلا پائے گی؟ دنیا بھر میں گاڑیوں کی قیمتوں میں بےتحاشہ اضافے کی وجوہات کیا ہیں؟ کیا نیوٹرل میں گاڑی کمایندھن استعمال کرتی ہے؟ جس وقت گاڑی نیوٹرل گیئر میں چل رہی ہو یا پھر کلچ دبایا ہوا ہو، اس عمل کو ’کوسٹنگ‘ کہتے ہیں۔ اے اے آٹو موبائل ایسوسی ایشن کے مطابق یہ طریقہ بلکل مناسب نہیں۔ اس کی ایک وجہ تو یہ ہے کہ یہ غیر محفوظ ہے کیوںکہ اگر کوئی نازک صورتحال پیدا ہو تو آپ اچانک گاڑی کی رفتار نہیں بڑھا سکیں گے لیکن دوسری اہم وجہ یہ بھی ہے کہ اس سے فیول کی بچت نہیں ہوتی۔ اے اے آٹو موبائل ایسوسی ایشن کے مطابق زیادہ تر گاڑیوں میں الیکٹرک کنٹرول موجود ہوتا ہے جو فیول کی سپلائی اس وقت بند کر دیتا ہے جب گاڑی کے ایکسلریٹر سے پاوں ہٹتا ہے۔ اسی لیے کوسٹنگ سے کوئی فائدہ نہیں ہوتا۔ کیا کروز کنٹرول سے فیول کی بچت ہوتی ہے؟ کروز کنٹرول کی سہولت چند مخصوص گاڑیوں میں موجود ہوتی ہے، جو ایکسلریٹر دبائے بغیر ہی گاڑی کو ایک مستقل رفتار پر چلانے میں مددگار ہوتی ہے۔ یہ فیول کی بچت کا ایک بہترین طریقہ ہے کیوںکہ اس سے غیر ضروری رفتار میں اضافہ اور اچانک بریک کا امکان کم ہو جاتا ہے۔ لیکن یہ صرف اسی صورت میں مفید ہے جب آپ کسی ہموار ہائی وے پر سفر کر رہے ہوں کیوںکہ اگر آپ کسی پہاڑی علاقے میں سفر کر رہے ہیں تو کروز کنٹرول کو چڑھائی کے مطابق ایڈجسٹ ہونے میں زیادہ وقت اور فیول درکار ہو گا۔ عام طور پر جب بھی کسی پہاڑے راستے میں گاڑی ڈھلوان کی جانب سفر کرتی ہے تو ہم ایکسلریٹر سے پاؤں ہٹا لیتے ہیں لیکن کروز کنٹرول تو یہ نہیں جانتا کہ آگے کیا ہے، اس لیے یہ زیادہ وقت لیتا ہے اور گاڑی میں فیول کی کھپت بھی زیادہ ہوتی ہے۔ گاڑی کے ٹائر پریشر کا فیول کی کھپت سے تعلق اگر آپ کی گاڑی کے ٹائر میں ہوا کم ہے تو یہ زیادہ پیٹرول استعمال کرے گی۔ اس لیے ہمارا آپ کو مشورہ ہے کہ آپ باقاعدگی سے گاڑی کے ٹائر کی ہوا چیک کرتے رہیں خصوصاً لمبے سفر پر روانہ ہونے سے پہلے۔ آپ کی گاڑی کے ٹائر کے لیے ہوا کا کتنا دباؤ بہترین ہے؟ یہ جاننے کے لیے آپ کو اپنی گاڑی کے ساتھ ملنے والا کتابچہ ضرور دیکھ لینا چاہیے لیکن اگر آپ کی گاڑی میں سامان اور مسافروں کی تعداد زیادہ ہے تو پھر اس دباؤ کو اسی حساب سے بڑھا لیں۔ لیکن یہ یاد رکھیں کہ گاڑی میں جتنا زیادہ وزن ہو گا، یہ اتنا ہی زیادہ ایندھن استعمال کرے گی۔ 
72,pakistan,’پرویز مشرف کو معاف کرنے کا حق شریف خاندان کے پاس نہیں‘,آپ نے بھی نوٹ کیا ہوگا کہ گذشتہ روز سے سوشل میڈیا پر دو ہیش ٹیگ مسلسل ٹرینڈ کر رہے ہیں۔ ایک ہے 'ووٹ کو عزت دو' اور دوسرا ہے 'بوٹ کو عزت دو'۔ اور ظاہر ہے ان دونوں ہیش ٹیگز کو مسلم لیگ ن اور اس کے قائد میاں نواز شریف سے جوڑا جا رہا ہے۔  سابق فوجی صدر جنرل ریٹائرڈ پرویز مشرف کی پاکستان واپسی کی تیاریوں کے بارے میں اطلاعات گذشتہ کئی روز سے آ رہی ہیں مگر پاکستانی فوج کے ترجمان میجر جنرل بابر افتخار اور نواز شریف کے بیانات نے اس حوالے سے کم از کم سوشل میڈیا کی حد تک خاصی ہلچل مچائی ہے۔  گذشتہ شب پہلے میجر جنرل بابر افتخار نے کہا کہ دبئی میں پرویز مشرف کی صحت کافی خراب اور فوج کا موقف ہے کہ انھیں واپس پاکستان آ جانا چاہیے جس کے لیے خاندان سے رابطہ کیا گیا ہے۔ انھوں نے واضح کیا کہ یہ فیصلہ مشرف کے خاندان اور ڈاکٹروں کی اجازت سے مشروط ہے۔  اس بیان سے کچھ دیر بعد سابق وزیر اعظم نواز شریف، جو خود اس وقت لندن میں مقیم ہیں، نے ٹوئٹر پر بیان دیا کہ ان کی پرویز مشرف سے کوئی ذاتی عناد یا دشمنی نہیں ہے۔ ’اگر پرویز مشرف پاکستان واپس آنا چاہیں تو حکومت سہولت فراہم کرے۔‘ ان کا یہ بیان سامنے آنا تھا کہ تعریف کے ساتھ ساتھ تنقید کا بازار گرم ہو گیا۔ ان کی بیٹی مریم نواز نے تو اس بیان کو سراہتے ہوئے کہا کہ ’یہ ہیں نواز شریف‘ مگر بعض صحافی، سماجی کارکنان اور عام صارف اس پیغام پر ناخوش دکھائی دیے۔  خیال رہے کہ سابق صدر پرویز مشرف اس وقت دبئی میں زیر علاج ہیں اور گذشتہ ہفتے سوشل میڈیا پر ان کی وفات کی افواہیں گردش کرنے لگی تھیں۔ ان کے خاندان نے ان خبروں کی تردید کرتے ہوئے کہا تھا کہ پرویز مشرف ایک پیچیدہ بیماری سے متاثرہ ہیں اور ان کی صحتیابی ممکن نہیں کیونکہ اس بیماری میں اعضا ناکارہ ہو رہے ہیں۔ پرویز مشرف کی واپسی کے لیے ایئر ایمبولینس تیار ذرائع کے مطابق پرویز مشرف کے اہلخانہ نے ملک کی عسکری قیادت سے رابطے کیے اور اب پرویز مشرف کو واپس لانے کے لیے ایئر ایمبولینس بھی تیار کر لی گئی ہے۔  پاکستانی فوج کے ترجمان میجر جنرل بابر افتخار نے گذشتہ شب نجی چینل دنیا نیوز کے پروگرام میں بات کرتے ہوئے تصدیق کی کہ ان کے خاندان سے رابطہ کیا گیا ہے، اور یہ کہ فوج اور اعلیٰ فوجی قیادت چاہتی ہے کہ پرویز مشرف پاکستان واپس آئیں۔  ادھر بدھ کو سینیٹ کے اجلاس میں بھی پرویز مشرف کی واپسی کا معاملہ زیر بحث آیا جس دوران نکتہ اعتراض سینیٹر مشتاق احمد نے کہا کہ ’پرویز مشرف کو اگر لایا جاتا ہے تو پھر جیلوں کے دروازے کھول دیں، عدالتوں کو بند کردیں، ان کی پھر کوئی ضرورت نہیں۔‘ اس اجلاس میں سابق وزیر اعظم اور سینیٹر یوسف رضا گیلانی نے تسلیم کیا کہ ’یہ فیصلہ ہم نہیں کریں گے، یہ فیصلے کہیں اور ہوں گے۔ جب وہ باہر گئے تھے تو کیا آپ روک سکے تھے۔ جب آئے گا تو کیا آپ روک سکیں گے۔ جب پرویز مشرف یہاں تھا تو میں نے کہہ دیا تھا کہ میں نے مشرف کو معاف کردیا تھا۔‘  ’پرویز مشرف کی ملک واپس آنے پر ہمیں کوئی اعتراض نہیں۔ لیکن سب کے ساتھ سلوک ایک جیسا ہونا چاہیے۔‘ چیئرمین سینیٹ صادق سنجرانی نے کہا کہ ’پرویز مشرف اس ملک کا باشندہ ہے، بیمار ہے۔ اگر آنا چاہتا ہے تو آنے دیں۔‘ سینیٹر غفور حیدری نے بتایا کہ وہ مشرف دور میں قید با مشقت کاٹ چکے ہیں لیکن ’اب مشرف کی حالت غیر ہے۔۔۔ ایسی صورت حال میں مشرف کو واپس لایا جائے تو ہمیں مشکل پیدا نہیں کرنی چاہیے۔‘ ادھر سینیٹر اعجاز چوہدری نے موقف اپنایا کہ جنرل مشرف کو ’پاکستان آنے کی اجازت ہو لیکن قانون اپنا راستہ اختیار کرے۔۔۔‘ نواز شریف کا نام لیے بغیر ان کا کہنا تھا کہ ’جو آٹھ ہفتے کے لیے باہر گئے انھیں بھی واپس آنا چاہیے۔‘ 'پرویز مشرف کو معاف کرنے کا حق شریف خاندان کے پاس نہیں' لیکن ٹوئٹر پر فوج کا بیان اس قدر زیرِ بحث نہیں جتنا صارفین نواز شریف سے سوال کر رہے ہیں کہ وہ کس حیثیت سے پرویز مشرف کو معاف کر سکتے ہیں۔ مثلاً ٹوئٹر صارف ماریہ عامر نے نواز شریف کی ٹویٹ ٹیگ کرتے ہوئے کہا کہ 'معاف کیجیے گا آپ یہ نہیں کر سکتے کہ ووٹ کو عزت دو کا نعرہ بھی لگائیں اور پھر ایک فوجی آمر اور ملک کے غدار کو معاف کرنے کا فیصلہ بھی کر دیں۔  ’ایک ایسے شخص کو جنھیں اس ملک کے آئین کے تحت سزا کاٹنی چاہیے۔‘ انھوں نے کہا کہ آپ ان لوگوں کو جوابدہ ہیں جو آپ کو ووٹ دیتے ہیں۔  اسی طرح ایک اور ٹویٹر صارف مریم ایس خان نے لکھا کہ ’شاید اب وقت ہے کہ آپ کو یادہانی کرائی جائے کہ آپ آئین سے بالاتر نہیں ہیں۔ یہ معاملہ آپ یا آپ کی معافی کا نہیں ہے۔ آپ اس موقع پر اپنا راستہ تبدیل کر کے اس ملک کو فائدہ نہیں پہنچا رہے۔ اور جہاں تک سیاسی شہرت کا تعلق ہے تو اس کے بگڑنے میں کم وقت لگتا ہے۔‘  جاسر شہباز نے لکھا کہ یہ آپ (نواز شریف) کی ذات سے متعلق معاملہ نہیں ہے اور قانون کو اپنا راستہ لینا چاہیے نہ کہ آپ کی ذاتی ترجیحات۔  صدف داوڑ نے لکھا ہے کہ 'نواز شریف کو ایسا ٹویٹ کرنا چاہیے تھا، میں نے اپنے اوپر، اپنی فیملی پر ڈھائے گئے ظلم و ستم کو معاف کر دیا۔ لیکن جو کچھ اس ملک کے عوام اور آئین پاکستان کے ساتھ مشرف نے کیا اس کی معافی میرے اختیار میں نہیں ہے۔ قانون جانے اور مجرم جانے۔‘ سابق ڈپٹی سپیکر قومی اسمبلی قاسم سوری نے طنز کرتے ہوئے بس اتنا ہی کہا 'راجو بن گیا جنٹیلمن۔‘ اور سینیئر صحافی مطیع اللہ جان نے بھی اس ٹویٹ پر تنقید کی اور کہا کہ ’آپ آئینِ پاکستان اور فوجی آمر کے درمیان بیچ بچاو نہ کرائیں۔ یہ کسی کا خاندانی جھگڑا نہیں۔ نہ ہی آئین اور ملک کے سزا یافتہ غدار کو معاف کرنے کا حق شریف خاندان کے پاس ہے۔ آپ کی حکومت نے اگر آئین کے غدار کو اعزاز کے ساتھ رخصت کیا ووٹ کی بے حرمتی اور منافقت ہوگی'۔  سعدیہ شوکت نامی ٹویٹر صارف نے لکھا کہ ’سافٹ ویئر کامیابی سے اپڈیٹ ہو گیا ہے‘ جبکہ شفا یوسفزئی کہتی ہیں کہ  'اور یوں بیانیہ اپنے خالق حقیقی سے جا ملا۔‘  شاکر بلوچ نے نواز شریف کا ایک دوسرا بیان شیئر کرتے ہوئے مومن خان مومن کا شعر لکھا: ’تمھیں یاد ہو کہ نہ یاد ہو، ہمیں یاد ہے وہ ذرا ذرا۔‘ اس بیان میں نواز شریف نے کہا تھا کہ جنرل باجوہ کو جواب دینا پڑے گا۔  صارف سید عمران شفقات نے تو اس معاملے کو بس ایک پنجابی نعرے میں بدل دیا، لکھتے ہیں: ’ہنڑیں ہنڑیں خبر آئی اے، مشرف اپنڑاں پائی اے!‘  خیال رہے کہ اس سے قبل مسلم لیگ ن کے سینیئر رہنما اور وزیر دفاع خواجہ آصف نے بھی ٹوئٹر پر پیغام میں کہا تھا کہ ’پرویز مشرف کی خراب صحت کے پیش نظر انھیں وطن واپس آنے میں کوئی رکاوٹ نہیں ہونی چاہیے۔ ماضی کے واقعات کو اس سلسلے میں مانع نہیں ہونا چاہیے۔‘  ’سیاسی مخالفین کو ملک سے باہر رکھنے کی روایت ختم ہونی چاہیے‘ مسلم لیگ ن گذشتہ کئی برسوں سے سابق فوجی صدر پرویز مشرف کو سخت تنقید کا نشانہ بناتی رہی۔ سال 1999 میں اقتدار پر پرویز مشرف کے قبضے کو بنیاد بنا کر تب سے اب تک ان کی سیاست اسٹیبلشمنٹ کی مخالفت کے گرد گھومتی رہی ہے۔ تو یہاں یہ سوال کیا جا رہا ہے کہ ایسے بیانات اور اقدامات سے خود مسلم لیگ ن کے بیانیے اور سیاست کو کتنا نقصان پہنچ سکتا ہے؟  اسی بارے میں مسلم لیگ ن کے ایک سینیئر رہنما نے نام نہ لکھنے کی شرط پر بی بی سی کو بتایا کہ وہ اس سارے معاملے پر کھل کر اپنی رائے اس وقت دیں گے جب پرویز مشرف پاکستان واپس آ جائیں گے۔  یہ بھی پڑھیے پرویز مشرف کی موت کی افواہ کیسے پھیلی اور وہ کس بیماری میں مبتلا ہیں؟ 12 اکتوبر 1999: کیا کراچی پولیس نے جنرل مشرف کو گرفتار کرنے کی کوشش کی تھی؟ سپیشل کورٹ غیر آئینی، لیکن کیا سزا بھی ختم ہوئی؟ تین نومبر، ملک میں ایمرجنسی اور کھینچا تانی تاہم ان کا کہنا تھا کہ ملک میں یہ روایت ہی نہیں ہونی چاہیے کہ کسی سیاسی مخالف کو وطن واپس ہی نہ آنے دیا جائے۔ وہ کہتے ہیں کہ ریاست کو یہ حق نہیں دے سکتے کہ وہ کسی شہری کو مجبور کرے کہ وہ ملک میں داخل نہ ہو۔  وہ کہتے ہیں ’پاکستان کی سیاست میں غیر جمہوری، غیر انسانی اور غیر اخلاقی روایت رہی ہے کہ اپنے سیاسی مخالفین کو ملک سے باہر رہنے پر مجبور کیا جاتا ہے۔ صدر ایوب خان نے یہ روایت شروع کی اور پھر اس کے بعد دیگر ڈکٹیٹرز اس روایت کو استعمال کرتے رہے ہیں۔  ’اور آج بھی نواز شریف ملک سے باہر ہیں۔ میرے خیال میں یہ روایت ختم ہونی چاہیے کہ کوئی اپنے ملک میں آنا چاہتا ہے تو اس کو آنے دیا جائے۔‘  اس سوال پر کہ ماضی میں سابق صدر مشرف کو پاکستان سے بھیجنے والے بھی تو خود نواز شریف ہی تھے، کیا انھوں نے ایسا فوج کے دباو میں کیا؟ ان کا کہنا تھا کہ ریاستی ادارے بھی سیاسی مخالفین کو ملک سے باہر رہنے پر مجبور کرتے ہیں اور اپنے ادارے سے منسلک افراد کو قانونی کارروائی سے بچانے کے لیے ملک سے باہر بھجوانے کا انتظام کیا جاتا ہے۔  ان کے خیال میں پرویز مشرف سے متعلق کیسز میں قوم ایک نکتے پر اکٹھی نہیں ہوئی تھی ’البتہ نواز شریف کو ان کے خلاف مقدمات چلانے پر انتقامی کارروائیوں کا نشانہ بنایا گیا اور تنہا کر دیا گیا۔ اور اس پر نہ کسی نے آواز اٹھائی اور نہ ہی مخالفت کی۔ قوم جب آئین توڑنے والے کو دشمن سمجھے گی تب ہی ٹھیک ہو گا ورنہ جو ایسا کرنے کی کوشش کرے گا اس کی عزت و آبرو ختم ہو گی۔‘  دوسری جانب پاکستان تحریک انصاف کے سینیئر رہنما اور سابق وفاقی وزیر فواد چوہدری کہتے ہیں کہ مسلم لیگ ن اپنی اصلیت کی طرف واپس جانے کی کوشش کر رہی ہے۔ ’یہ جنرل ضیا الحق کی جماعت تھی اور وہیں جا رہی ہے۔ کچھ لوگ انھیں اینٹی اسٹیبلشمنٹ جماعت کے طور پر پیش کرنا چاہتے تھے مگر ہم نے ہمیشہ کہا کہ ایسا نہیں، مسلم لیگ ن ڈیل کرنے والی پارٹی ہے۔ جب بھی موقع ملتا ہے وہ ڈیل کرتے ہیں۔‘ اس سوال پر کہ اس قسم کے بیانات مسلم لیگ ن اور ان کے بیانیے کو کتنا نقصان پہنچا سکتے ہیں، فواد چوہدری نے کہا کہ 'مسلم لیگ ن اس بات پر یقین رکھتی ہے کہ حکومت بنانے کا اختیار ووٹر کے ہاتھ میں نہیں ہے۔ طاقت کا مرکز کچھ اور ہے اور یہی وجہ ہے کہ وہ اسٹیبلشمنٹ کو بھی خوش کرنے کی کوشش کرتے ہیں اور الیکٹیبلز پر فوکس کرتے ہیں۔  ’اب نواز شریف نے اس بیان کے ذریعے پیغام رسانی کی ہے کہ وہ کہاں کھڑے ہیں اور کس طرف ہیں۔ مسلم لیگ ن عوامی جماعت تو نہیں تھی، اور ان کے لیے عوام میں تاثر کوئی معنی نہیں رکھتا۔ وہ اب بھی روایتی سیاست کرتے ہیں۔‘ اس سوال پر کہ خود ان کی جماعت حکومت میں ہوتی جو جنرل ر مشرف کی واپسی سے متعلق کیا فیصلہ کرتی، فواد چوہدری نے کہا کہ پرویز مشرف کے خلاف مقدمات بنانا ہی غلط تھا، ان کے خلاف ایک مہم چلائی گئی، انھیں سنگل آؤٹ کیا گیا۔ ’(سابق چیف جسٹس) افتخار چوہدری اور دیگر جنھوں پرویز مشرف کی مدد کی انھوں نے عیش و آرام کی زندگی گزاری۔‘  لیکن ایسا نہیں کہ نواز شریف کے اس بیان کو حمایت نہیں ملی۔ کئی ٹویٹر صارف ایسے ہیں جنھوں نے ان کے اس فیصلے کو خوش آئند قرار دیا اور کہا کہ یہ ان کی اعلیٰ ظرفی ہے کہ وہ مسلسل سابق صدر پرویز مشرف کا نشانہ بنتے رہے مگر انھوں نے وقت آنے پر انھیں معاف کر دیا۔  خود مسلم لیگ ن کے اکاؤنٹ سے ٹویٹ کیا گیا کہ یہ ہیں نواز شریف، ایک سیاستدان جنھوں نے ہمارا سر فخر سے بلند کیا ہے۔  حرا نامی اکاونٹ نے لکھا کہ ’آپ نے درست اور غیرت مند فیصلہ کیا۔ سب گلے شکوے بھلا کر معاف کر کے بڑا پن دکھایا۔ شاید آپ کی مقبولیت بھی آپ کے جراتمندانہ اور احسن اقدام کی وجہ سے آج بھی قائم ہے۔'  اسی طرح سلیمان شریف نامی اکاونٹ نے کہا کہ صرف ایک اچھا انسان ہی انسانیت کی قدر جان سکتا ہے۔ ’ہمیں بطور قوم مرہم کی ضرورت ہے، حد درجہ دشمنی اور نفرتوں نے ہمیں ایک دوسرے سے دور کر دیا ہے۔‘  ایک اور ٹویٹر صارف نے عشال اعوان نے کہا 'یہ ہے نواز شریف کا ظرف۔‘  خیال رہے کہ سنہ 1999 میں فوجی مداخلت کے ذریعے پاکستان کے چیف ایگزیکٹو اور پھر صدر بننے والے مشرف نے سابق وزیر اعظم نواز شریف کی حکومت کا تخت الٹانے کے بعد اگست 2008 تک حکومت کی تھی۔  سال 2016 میں ان پر سفری پابندی ہٹا دی گئی تھی اور وہ علاج کی خاطر دبئی روانہ ہوئے تھے جہاں وہ اب تک مقیم ہیں۔ 2019 میں سنگین غداری کے مقدمے میں انھیں سزائے موت سنائی گئی مگر بعد ازاں لاہور ہائی کورٹ نے اس خصوصی عدالت کی تشکیل کو غیر قانونی قرار دیا تھا۔ 
73,pakistan,جنگلات میں آگ بجھانے کی کوشش میں اموات: ’اہلکار مشینیں اٹھا کر کئی کلومیٹر پیدل چل کر پہنچتے ہیں‘,’آگ بجھانا فارسٹر محمد شکور کے فرائض میں نہیں تھا لیکن افرادی قوت کم ہونے کی وجہ سے وہ خود ہی آگ بجھانے کے لیے فرنٹ لائن پر چلے گئے۔ ان کے ساتھی محمد  اعجاز بھی محکمہ جنگلات میں عارضی واچر تھے۔ عموماً ان کو گرمیوں میں بلایا جاتا تھا جب کام نہ ہوتا تو یہ دیہاڑی پر مزدور کرتے تھے۔‘ محمد شکور اور محمد اعجاز 9 جون کو بھمبر کے جنگلات میں لگنے والی آگ کو بھجانے کی کوشش میں شدید زخمی ہو کر ہسپتال میں زیر علاج تھے لیکن دونوں 13 اور 14 جون کو زخموں کی تاب نہ لاتے ہوئے دم توڑ گئے۔ پاکستان کے زیر انتظام بھمبر کے مقامی صحافی سید بدر السلام جعفری محکمہ جنگلات کے ان دونوں اہلکاروں کے قریبی پڑوسی ہیں۔ بدر السلام کہتے ہیں کہ ’آگ بجھانے کی کوشش میں ہلاک ہونے والے محکمہ جنگلات کے فارسٹر محمد شکور اور فائر فائٹر محمد اعجاز کی المناک موت سے پورا علاقہ سوگوار ہے۔‘ بدر السلام جعفری کے مطابق محمد شکور نے سوگواروں میں دو بیٹے، دو بیٹیاں اور بیوہ چھوڑے ہیں اور وہ صرف فارسٹر ہی نہیں ایک سماجی کارکن بھی تھے۔  ’مقامی لوگ اپنی مسائل ان کے پاس لے کر جاتے تھے اور وہ ان مسائل کو حل کرنے میں مدد کرتے تھے۔‘ ان کا کہنا تھا آگ بجھانا ایک فارسٹر کے فرائض میں شامل نہیں ہوتا اور عموماً فارسٹر پیچھے رک کر واچرز اور فائر فائٹرز سے کام کرواتے ہیں مگر حالیہ دنوں میں جب آگ لگنے کے واقعات رونما ہوئے اور افرادی قوت میں کمی کا مسئلہ درپیش ہوا تو پھر محمد شکور خود بھی موقع پر جاتے اور اپنے سٹاف اور عملے کے ساتھ مل کر کام کرتے تھے۔  بدر السلام کے مطابق یہ محمد شکور کی اپنے فرض سے محبت کی ایک نشانی ہے جس کو فراموش نہیں کیا جاسکتا اور اگر وہ نہ بھی جاتے تو اس بات پر ان کی کوئی بھی جواب دہی نہیں ہونی تھی۔ بھمبر کے جنگلوں میں آگ، عملے کے لوگ کیسے جھلس گئے؟ محکمہ جنگلات کے میرپور کنزویٹر آفسیر شیخ حمید کے مطابق اس واقعہ میں سات افراد زخمی ہوئے تھے۔ جس میں سے دو کی حالت ابھی بھی نازک بتائی جا رہی ہے جبکہ تین کی حالت خطرے سے باہر ہے۔ شیخ حمید کے مطابق نو جون کو رات کے وقت بھمبر کے جنگلات میں تیز آتشزدگی کی اطلاعات مل رہی تھیں۔  ’عموماً رات کے وقت کارکناں کام نہیں کرتے مگر فارسٹر محمد شکور، محمد اعجاز اور ان کے ساتھی اسی علاقے کے رہنے والے تھے۔ اس لیے وہ اپنے ساتھیوں کے ہمراہ موقع پر چلے گئے۔‘  ان کا کہنا تھا کہ ان کے پاس ذاتی بچاؤ کا مناسب حفاظتی انتظام موجود تھا لیکن ’یہ انتظام کچھ لمحوں تک تو آگ کی تپش اور شعلوں سے محفوظ رکھتا ہے مگر یہ دروانیہ منٹوں پر محیط نہیں ہوتا۔ اگر آگ کے شعلوں میں پھنس جائیں تو یہ حفاظتی انتظام جواب دے جاتا ہے۔‘  شیخ حمید کا کہنا تھا کہ ’محمد شکور، محمد اعجاز پہاڑی علاقے کے جنگل میں اپنے فرائض انجام دے رہے تھے۔  اس موقع پر تیز ہوا چلی، جس نے آگ کو مزید تیز کیا۔ پہلے انھیں ہوا نے گھیرا اور پھر وہ شعلوں میں پھنس گئے تھے۔ اب نہ وہ اوپر جا سکتے تھے اور نہ نیچے کی طرف سفر کرسکتے تھے۔‘  شیخ حمید کا کہنا تھا کہ ’شکور اور  اعجاز کا جسم ستر فیصد سے زیادہ جل گیا تھا۔ وہ  چند دن ہسپتال میں زیر علاج رہے مگر آگ کی تپش نے آہستہ آہستہ اپنا کام دکھا اور وہ زندگی کی بازی ہار گئے۔‘ ان کا کہنا تھا کہ ’تین افراد کو اس موقعے پر ایک طرف موجود جھاڑیوں پر چھلانگ لگانے کا موقع مل گیا تھا۔ انھوں نے اس  کو آخری موقع سمجھتے ہوئے جھاڑیوں پر چھلانگ لگا دی تھی۔ جس وجہ سے وہ کم زخمی ہوئے اور ان تینوں کی حالت خطرے سے باہر ہے۔‘ بدر السلام کہتے ہیں کہ ’میرا گھر ان چیڑ کے جنگلات کے قریب ہے۔ آگ پر تو قابو پا لیا گیا مگر اس کے باوجود جنگلات میں لگنے والی آگ کی تپش ہم ابھی بھی محسوس کر رہے ہیں۔‘  ’چار ماہ سے بارشیں نہیں ہوئی، جنگل بارود کے ڈھیر بن چکے ہیں‘ پاکستان کے زیر انتظام کشمیر کے محکمہ جنگلات کے مطابق کشمیر کے مختلف مقامات پر آگ لگنے کے کوئی تقریباً دو سو واقعات ریکارڈ ہو چکے ہیں، جس میں اب تک تقریباً 2200 ہیکٹر کا علاقہ متاثر ہوا۔  کشمیر میں آگ لگنے کے واقعات میں سب سے متاثرہ علاقہ میرپور سرکل ہے، جس میں تین اضلاع میرپور، بھمبر اور کوٹلی آتے ہیں۔ شیخ حمید کے مطابق ’اس وقت ہمارے علاقوں میں بہت سخت گرمی پڑ رہی ہے۔ یہ شاید ریکارڈ توڑ گرمی ہے۔ اوپر سے چار ماہ سے بارشیں نہیں ہوئی۔ جس وجہ سے جنگل بارود کے ڈھیر بن چکے ہیں۔‘ شیخ حمید کا کہنا تھا کہ ’ہمیں پاس دور دراز کے علاقوں کے لیے تقریباً ستر کے قریب ٹو سٹروک مشینیں بھی ہیں۔ ہمارے کارکن ان میں پانی ڈال کر ان کو اٹھا کر کئی کئی کلومیٹر پیدل چل کر موقع پر پہنچتے ہیں، جہاں پر ان کی مدد اور دیگر طریقوں سے آگ پر قابو پانے کی کوشش کرتے ہیں۔ ‘ ان کا کہنا تھا کہ ’بعض اوقات جیپوں وغیرہ میں پانی کی ٹینکیاں رکھ کر لے کر جاتے ہیں مگر کوئی ایک دو، دس، بیس واقعات ہوں تو ان پر قابو پا کر ان کو پھیلنے سے روک بھی سکتے ہیں مگر اس وقت تو صورتحال یہ ہے کہ جنگل بارود کا ڈھیر بنا ہوا ہے۔ معمولی سے انسانی غلطی ماچس کی تھیلی، سگریٹ بڑی آگ کا سبب بن جاتا ہے۔ ‘ شیخ حمید کا کہنا تھا کہ ’یہاں تک کہ ہمارے پاس جنگل میں شادی بیاہ کے گولہ پھینکے پر بھی آگ بھڑک اٹھی تھی۔ اس سے اندازہ لگا لیں کہ جنگل آگ لگنے کے لیے کتنا حساس ہو چکا ہے۔‘ یہ بھی پڑھیے خیبر پختونخوا: شانگلہ میں جنگل کی آگ ایک ہی خاندان کے چار افراد کو نگل گئی سوات کے دلکش جنگلات جہاں رات کی خاموشی میں آگ لگا دی جاتی ہے شیرانی میں چلغوزے کے جنگل میں آگ: 26 ہزار ایکڑ پر محیط قیمتی جنگل تباہی کے دہانے پر مارگلہ پہاڑیوں پر آتشزدگی کا مقدمہ درج: ’آگ لگانا کھیل تماشا نہیں، ہولناک جرم ہے‘ عملے کو آگ سے نمٹنے کی کتنی تربیت ہے؟ محکمہ جنگلات کشمیر ہیڈ کوارٹر کے ڈی ایف او اسد ہمدانی کہتے ہیں کہ ’ہمارے پاس موجود عملے کو ساری ملازمت میں ایک مرتبہ ہی جنگل کی آگ سے نمٹنے کی تربیت فراہم کی جاتی ہے، جس کے بعد وہ اپنے تجربے ہی سے سیکھتے رہتے ہیں۔ جنگل کی آگ سے نمٹنا   فارسٹ گارڈز کی ذمہ داری ہوتی ہے مگر ان کے پاس بنیادی وسائل کچھ کم ہوتے ہیں۔‘ ان کا کہنا تھا کہ ’کچھ عملے کے پاس تو فائر کٹ وغیرہ موجود ہوتی ہیں مگر سو فیصد عملے کے پاس نہیں ہیں۔ ہمارے پاس آگ بجھانے والے مختلف آلات تو موجود ہیں مگر کچھ مقامات پر یہ بھی کم ہیں۔‘ اسد ہمدانی کا کہنا تھا کہ اسی طرح ہمارے عملے کو نقل و حرکت میں بھی مسائل کا سامنا کرنا پڑتا ہے۔  انھوں نے بتایا کے محکمے کے افراد آگ کے واقعات سے نمٹنے کے لیے ہم لوگ ضلعی انتظامیہ سے رابطے میں رہتے ہیں۔ ایسے کسی بھی واقعے میں جہاں پر افرادی قوت کی ضرورت پڑے وہاں پر انتظامیہ سے مدد لی جاتی ہے جو ہمیں افرادی قوت فراہم کرتے ہیں۔  محکمہ جنگلات صوبہ خیبر پختونخوا کے مالاکنڈ ایسٹ کے کنزویٹر گوہر علی کے مطابق جنگلات میں لگنی والی آگ دو قسم کی ہوتی ہیں۔ جس میں ایک کراؤن اوردوسری گراونڈ کہلاتی ہے۔  ’کراؤن میں آگ درختوں کے اوپر لگتی ہے۔ جس میں درختوں کو نقصان پہچنے کا خدشہ ہوتا ہے۔ یہ تیزی سے پھیلتی ہے اور خطرناک ہوتی ہے۔ پاکستان میں یہ آگ عموما نہیں لگتی لیکن اس کی حالیہ مثال ہم نے بلوچستان کے جنگلات میں چلغوزے کے جنگلات میں دیکھی جو کہ خیبر پختونخوا تک پہنچ گئی تھی۔‘ ان کا کہنا تھا کہ مئی سے جولائی تک کا عرصہ فائر زون کا عرصہ کہلاتا ہے، اس میں عموماً جنگلات میں آگ لگتی ہے۔  ’یہ زیادہ تر گراونڈ آگ ہوتی ہے جو زمین پر لگتی ہے۔ اس میں درختوں کو زیادہ نقصاں نہیں پہنچتا۔ محکمہ جنگلات کے سٹاف میں 100 میں سے 30 افراد اس آگ پر قابو پانے کے لیے تربیت یافتہ ہوتے ہیں۔‘گوہر علی کے مطابق ’ہمارے فارسٹ  گارڈز کے پاس اس آگ پر قابو پانے کے لیے بنیادی وسائل بھی موجود ہیں۔ جس میں آگ بجھانے والے سیلنڈر بھی شامل ہیں جبکہ ان کی اپنی حفاظت کے لیے چشمے اور لباس بھی موجود ہوتا ہے۔‘ان کا کہنا تھا کہ جنگلات دور دراز ہوتے ہیں مگر ہر جنگل کے آخری کونے میں بھی فارسٹ گارڈ لازمی ہوتا ہے جبکہ مئی سے لے کر جولائی تک تو فارسٹ گارڈ الرٹ بھی ہوتا ہے اور محکمہ بھی الرٹ ہوتا ہے۔  ’جب کسی بھی مقام پر آگ لگتی ہے تو اس کی اطلاع فوراً دفاتر میں پہنچائی جاتی ہے۔ بعض اوقات اس میں مواصلاتی رابطے نہ ہونے کی وجہ سے مسائل ہوتے ہیں مگر اس کے لیے دوسرے طریقے اختیار کیے جاتے ہیں۔‘گوہر علی کہتے ہیں کہ آگ کا تجزیہ فارسٹ گارڈ، فارسٹر اور مقامی کمیونٹی خود کرتی ہے اور اگر انھیں مدد کی ضرورت ہوتی ہے تو ضلعی انتظامیہ مدد فراہم کرتی ہے۔ جس میں ریسیکو 1122 کے علاوہ پولیس، رضا کار اور دیگر اہلکار ہوتے ہیں۔ ان کا کہنا تھا کہ مئی اور جولائی کے عرصے میں آگ سے بچنے کے لیے پہلے سے حفاظتی اقدامات بھی کیے تھے۔ جس کے نتیجے میں سرکاری جنگلات میں آگ لگنے کے واقعات انتہائی کم ہوئے ہیں جبکہ زیادہ تر اس سے پرائیوٹ جنگلات متاثر ہوئے ہیں اور اس کی وجہ بھی بے احتیاطی تھی۔ گوہر علی کہتے ہیں کہ ’ہمارے سامنے امریکہ، نیوزی لینڈ، آسڑیلیا اور دیگر انتہائی ترقی یافتہ ممالک کی مثالیں موجود ہیں۔ جب وہاں پر جنگلوں میں آگ بھڑک اٹھی تو وہ بھی اس پر قابو پانے میں ناکام ہوئے اور وہاں پر جانی اور مالی نقصاں ہوا۔ اس وقت محکمہ جنگلات اپنی نوعیت کی انتہائی خطرناک آگ کو دیکھ رہا ہے۔ اس سے مؤثر طور پر نمٹا بھی گیا۔‘ گوہر علی کے مطابق ہیلی کاپٹر اور وہ بھی خصوصی قسم کا ہیلی کاپٹر جو فوم پھینکنے کی صلاحیت رکھتا ہو، وہ آگ کے دوران اور بالخصوص کراؤن آگ کے دوران تو فائدہ مند ہوسکتا ہے لیکن گراونڈ آگ اگر زیادہ پھیل جائے تو اس کے لیے زیادہ انفرادی قوت درکار ہوتی ہے۔‘ آگ مددگاروں کے لیے بھی بڑا خطرہ  پاکستان کے مختلف علاقوں کے جنگلوں میں لگنے والی آگ جہاں جنگلات اور جانوروں کے لیے جان لیوا ثابت ہو رہی ہے وہیں یہ انسانی جانیں بھی نگل رہی ہے۔ مقامی افراد کے ساتھ ساتھ آگ بجھانے والے اور ریسکیو کے افراد بھی اس آگ کا نوالہ بن رہے ہیں۔  صوبہ خیبر پختونخوا کے ضلع شانگلہ کے پہاڑی علاقے کے جنگل میں آگ لگنے کے واقعے میں آگ بجھانے کی کوشش میں ریسیکو 1122 کے اہلکار نظام اللہ بھی جان کی بازی ہار گئے۔  ان کے ساتھی سہیل احمد کا کہنا تھا کہ ’اگر نظام اللہ شعلوں کے درمیان میں نہ ہوتے تو شاید بچ جاتے۔  اس واقعے میں نظام کے ساتھ موجود چار امدادی کارکن بے ہوش ہو گئے تھے۔ جنھیں اوپر پہاڑی علاقے سے نیچے لا کر طبی امداد فراہم کی گئی تھی‘۔  ریسیکو 1122 اور محکمہ جنگلات خیبر پختونخوا کے مطابق ان واقعات میں ریسیکو اہلکار سمیت دس لوگ زندگی کی بازی ہار چکے ہیں۔  صوبہ خیبر پختونخوا کے علاقوں میں آگ لگنے کے واقعات ابھی بھی جاری ہیں۔ ریسیکو 1122 کے مطابق اب تک آگ لگنے کے سب سے زیادہ واقعات ایبٹ آباد میں پیش آئے ہیں جبکہ انتہائی سنگین واقعہ چلغوزے کے جنگلات میں پیش آیا، جہاں پر غالباً سب سے زیادہ مالی نقصان کے علاوہ تین افراد ہلاک ہوئے۔ دوسری جانب شانگلہ میں لگنے والی آگ میں پانچ افراد ہلاک ہوئے۔ وسائل موجود مگر جنگل کی آگ کے مقابلے میں نہیں  ڈائریکٹر ریسیکو 1122 ایمرجنسی آپریشن انجیئر ناصر خان کہتے ہیں کہ صوبہ خیبرپختونخوا میں ہمارے مختلف یونٹ ہیں جس میں میڈیکل، فائر فائٹنگ اور دیگر تربیت یافتہ کارکناں ہیں جو ہر قسم کی ایمرجنسی سے نمٹ سکتے ہیں اور ان کے پاس وسائل بھی موجود ہیں۔  ان کا کہنا ہے کہ ’جنگل اور پہاڑی علاقوں میں لگنے والی آگ بے قابو ہوتی ہے جو ایک دم تیزی سے پھیلتی ہے۔ جس مقام کو آگ سے محفوظ سمجھا جاتا ہے، وہاں تک آگ پہچنے میں منٹ بھی نہیں بلکہ لمحے لگتے ہیں۔ بعض اوقات ایسے ہوتا ہے کہ کسی مقام پر آگ بھجا دیں تو تھوڑی دیر بعد اسی مقام پر دوبارہ لگ جاتی ہے۔‘ ان کا کہنا تھا کہ ایبٹ آباد میں سب سے زیادہ آگ لگنے کے واقعات ہوئے ہیں مگر وہاں پر ہمارے پاس سڑک اور متاثرہ مقام تک جلدی پہنچ جانے کے راستے موجود تھے مگر سوات، شانگلہ، دیر، مالاکنڈ، کوھستان، بٹگرام، تورغر کے جنگلات اور پہاڑ بہت دور دراز علاقوں میں واقع ہیں، جہاں پر عموما گھنٹوں پیدل چلنا پڑتا ہے۔‘ ’ان دور دراز پہاڑی علاقوں اور جنگلات میں پانی یا فائر بریگیڈر یا دیگر آلات وغیرہ پہنچانا آسان نہیں۔ ہمارے کارکن مقامی اور دیسی طریقوں ہی سے آگ سے نمٹنے کی کوشش کرتے ہیں۔‘ انجینیئر ناصر خان کہتے ہیں کہ جنگل اور پہاڑی علاقوں میں لگنے والی آگ بجھانے کا سب سے مؤثر ذریعہ فضا ہی سے ہے۔  ’اگر ہمارے پاس ہیلی کاپیٹر کی سہولت ہوتی تو شاید ہم بہت جلدی اس صورتحال پر قابو پا لیتے مگر ہمارے پاس یہ سہولت فی الحال دستیاب نہیں۔ ‘
74,pakistan,پاکستانی سٹارٹ اپس اچانک لوگوں کو نوکریوں سے کیوں نکالنے لگے ہیں؟,’ہم جب اپنے لائن مینیجرز سے پوچھتے تھے کہ ہمیں بتائیں کہ کیا ہم بھی نوکری سے نکالے جا سکتے ہیں تو وہ ہمیں یہی جواب دیتے تھے کہ ہمیں کچھ معلوم نہیں۔‘ لیکن پھر ایک دن پاکستانی سٹارٹ اپ کمپنی ایئرلفٹ، جو اشیائے خوردونوش کی ڈیلیوری کا کام کرتی ہے، میں بطور ریکروٹمنٹ سپیشلسٹ کام کرنے والی اسریٰ امانی کو ان کے لائن مینیجر نے ہی کال کر کے بتایا کہ انھیں نوکری سے نکالا جا رہا ہے۔  ظاہر ہے نوکری سے نکالے جانا کسی کے لیے بھی ایک جھٹکے سے کم نہیں ہوتا لیکن اسریٰ کے لیے یہ صورتحال کو مختلف زاویے سے دیکھنے کا موقع بھی تھا۔ اسریٰ کے لیے یہ حیرت انگیز اس لیے بھی تھا کیونکہ کمپنی میں ان کا کام ہی انجینیئرنگ سے منسلک بھرتیاں کرنا تھا اور ان کے مطابق ایئرلفٹ کی جانب سے بھرتیاں روکنے کا فیصلہ لوگوں کو نوکریوں سے نکالنے کے صرف دو ہفتے پہلے کیا گیا تھا۔ بی بی سی سے بات کرتے ہوئے اسریٰ بتاتی ہیں کہ ’جب ہم کمپنی میں تھے تو ہمارے خیالات مختلف تھے اور ہم یہی سوچتے تھے کہ ہم بطور کمپنی ایک مثال قائم کر رہے ہیں۔‘ وہ دعویٰ کرتی ہیں کہ ’اب جب ہم کمپنی میں موجود لوگوں سے پوچھتے ہیں تو وہ ہمیں بتاتے ہیں کہ کمپنی کا برن ریٹ 70 فیصد کے قریب تھا۔ تو اگر اس بات کو سامنے رکھا جائے تو شاید ہم نے بہت غیر ضروری خرچے کیے۔‘ برن ریٹ وہ شرح ہوتی ہے جس پر کاروبار نئی آمدنی پیدا کیے بغیر اپنے پاس موجود سرمائے کو خرچ کر رہے ہوتے ہیں۔  پاکستانی سٹارٹ اپس میں نوکریوں سے اچانک فارغ کر دینے کی کہانی صرف ایئرلفٹ کی نہیں اور نہ ہی ایسا صرف پاکستان میں ہو رہا ہے۔  مئی کے آخری ہفتے میں متعدد سٹارٹ اپس جن میں ٹرانسپورٹ کی سہولت فراہم کرنے والی کمپنی ’سوئیول‘ اور ٹریکنگ ایپ ’ٹرک اٹ ان‘ شامل ہیں، متعدد ملازمین کو نوکریوں سے نکال چکے ہیں۔ اس کے علاوہ ’کریم ‘کی جانب سے اپنی فوڈ ڈیلیوری سروسز کو ختم کرنے کا اعلان بھی کیا گیا ہے۔ ان تمام کمپنیوں نے اس کی واحد وجہ ممکنہ عالمی معاشی بحران بتائی ہے جس کے باعث سرمایہ کاروں نے ابھی سے اپنا ہاتھ کھینچ لیا ہے تاہم نوکری سے نکالے جانے والے ملازمین کے علاوہ مارکیٹ پر گہری نظر رکھنے والے افراد بھی ان کمپنیوں کے اس فیصلے کی ایک وجہ ’برن ریٹ‘ یعنی خرچوں میں بے پناہ اضافہ اور غیر ذمہ دارانہ فیصلے بھی بتاتے ہیں لیکن اکثر تجزیہ کاروں کے نزدیک یہ تجزیہ حقیقت کے قریب نہیں۔ اس تحریر میں ہم جہاں یہ اور اس جیسے دیگر سوالات کا جواب تلاش کریں گے، وہیں ساتھ ساتھ ایسی مشکل اصطلاحات کی بھی تشریح کریں گے جو عام طور پر اس شعبے سے منسلک افراد استعمال کرتے ہیں۔ ’ہر کوئی سوچ رہا تھا کہ اسے نہ نکال دیا جائے‘ یوں تو ایئر لفٹ کی جانب سے اپنے عالمی سطح پر اپنے 31 فیصد ملازمین کو برخواست کرنے کا اعلان 25 مئی کو کیا گیا لیکن اس سے متاثر ہونے والی ایک ملازم جو اپنی شناخت ظاہر نہیں کرنا چاہتیں، بتاتی ہیں کہ مارچ سے ہی اس بارے میں چہ مگوئیاں تو چل رہی تھیں کہ اب ہم اپنے خرچے کم کریں گے لیکن ساتھ ہی لوگوں کی تنخواہیں بھی بڑھائی جا چکی تھیں اور بہت غیر ضروری خرچے کیے جا رہے تھے۔ وہ کہتی ہیں کہ ’جس دن ہمیں نوکریوں سے نکالا جانا تھا تو کمپنی میں ایک عجیب سا خوف تھا، ہر کوئی یہ سوچ رہا تھا کہ کہیں اسے نہ نکال دیا جائے۔‘ دوسری جانب اسریٰ نے دعویٰ کیا کہ 'جنھوں نے حکمتِ عملی بنائی وہ اب بھی کمپنی میں موجود ہیں لیکن جنھوں نے اس حکمتِ عملی کو عملی جامہ پہنایا انھیں نکال دیا گیا۔‘ ایئرلفٹ سے جب ان دعوؤں کے بارے میں پوچھا گیا تو اُنھوں نے بذریعہ ای میل اپنے مؤقف سے آگاہ کیا۔  خرچوں میں اضافے اور برن ریٹ سے متعلق دعوے کے جواب میں ایئر لفٹ کی جانب سے دعویٰ کیا گیا کہ کمپنی کے پاکستان میں آپریشن پر آنے والا خرچہ اس کی آمدن کا 28 اعشاریہ پانچ فیصد ہے اور یہ کہ یہ کمپنی دنیا کی دیگر کیو کامرس کمپنیوں کے مقابلے میں سب سے زیادہ ’کاسٹ افیکٹو‘ کمپنیوں میں سے ایک ہے۔  ملازمین کو نوکریوں سے نکالنے سے دو ہفتے قبل بھرتیاں روکنے کے دعوے پر ایئرلفٹ نے کہا ہے کہ ’یہ دنیا کی دیگر ٹیکنالوجی کمپنیوں جیسے کوائن بیس، ٹیسلا اور نیٹ فلکس وغیرہ کو بھی کرنا پڑا۔‘ کمپنی کی جانب سے دیے گئے جوابات میں یہ بھی کہا گیا ہے کہ ’کمپنی نے ملازمین کو نوکریوں سے نکالنے کے حوالے سے امتیازی سلوک نہیں برتا اور اس ضمن میں تمام فیصلے سینیارٹی لیول کو خاطر میں نہ لاتے ہوئے کیے گئے ہیں۔‘ ایک سوال کے جواب میں ایئرلفٹ کی جانب سے یہ بھی کہا گیا ہے کہ ’اگلے دو برس کے دوران ہمارے مالی منصوبے کو مدِ نظر رکھتے ہوئے ہمیں مزید ملازمین کو نوکری سے نکالنے کی توقع نہیں۔‘ اچانک خرچے کم کرنے کی وجہ؟ یہ سوال اس وقت نہ صرف سوشل میڈیا پر پوچھا جا رہا ہے بلکہ اس بارے میں اکثر افراد کے ذہنوں میں الزامات بھی ہیں۔ اس جیسے سوالات کو لے کر ہم نے دو سٹارٹ اپ مالکان اور ایک سرمایہ کار سے بات کی ہے۔  شہریار حیدری ایک سرمایہ کار ہونے کے ساتھ ’دیوسائی وینچرز‘ میں پارٹنر بھی ہیں۔ انھوں نے بی بی سی سے بات کرتے ہوئے اس سوال کا تفصیل سے جواب دیا۔  شہریار نے بتایا کہ ایئرلفٹ کیونکہ اس وقت پاکستان کے تمام سٹارٹ اپس میں سرِفہرست سمجھا جانے والا سٹارٹ اپ ہے اس لیے جب ان کی جانب سے لوگوں کو ملازمتوں سے برخواست کیا گیا تو ’ایک دھچکہ ضرور لگا اور مارکیٹ میں ہلچل مچ گئی۔‘ وہ بتاتے ہیں کہ پاکستانی سٹارٹ اپس کی موجودہ صورتحال کی بنیادی وجہ یہ ہے کہ ’جب ان کمپنیوں نے سرمایہ کاری حاصل کی تو گذشتہ برس یا اس برس کے شروع میں یہ نہیں پتا تھا کہ عالمی معاشی بحران کب آئے گا۔‘ ’جب آپ نے ترقی کرنی ہوتی ہے، اپنا کاروبار پھیلانا ہوتا ہے تو آپ یہ سوچ کر فیصلے نہیں کرتے کہ آئندہ چھ مہینے میں عالمی معاشی بحران آنے والا ہے کیونکہ اگر آپ ایسا کرتے ہیں تو آپ بہت سے مواقع کھو دیتے ہیں۔‘  ان کا مزید کہنا تھا کہ اس دوران آپ بھرتیاں کرتے رہتے ہیں اور ہائپر سکیل سٹارٹ اپس (تیزی سے ترقی کرنے والے سٹارٹ اپس) یہ نہیں کر سکتے کہ بھرتیاں اس لیے روک دیں کہ انھیں صرف خدشہ ہو کہ اگلے چند ماہ بعد عالمی معاشی بحران آئے گا۔ شہریار کے مطابق ’تمام کمپنیوں کو نظر آ رہا ہے کہ اگلے دو سال میں ان کے لیے اگلے راؤنڈ میں سرمایہ کاری لانا خاصا مشکل ہو جائے گا، اس لیے اب انھیں اپنے خرچوں میں فوری کمی کرنی پڑی ہے کیونکہ انھیں اگلے 12 سے 18 مہینے اپنے بینک میں موجود پیسوں پر زندہ رہنا ہے۔‘ دوسری جانب پھلوں اور سبزیوں اور پھلوں کی بزنس ٹو بزنس ڈیلیوری کرنے والی سٹارٹ اپ کمپنی ’تازہ‘ کے شریک بانی ابرارالحق کہتے ہیں کہ ’کچھ سٹارٹ اپس نے واقعی غیر ذمہ دارانہ انداز میں پیسے خرچ کیے لیکن ناقدین اور الزام لگانے والوں کو یہ معلوم نہیں ہوتا کہ بڑے سٹارٹ اپس میں برن ریٹ زیادہ ہوتا ہے۔‘ 'ایک نئی کمپنی کو اگر برسوں سے قائم کسی روایتی کمپنی کے ساتھ مقابلہ کرنا ہے، جس کا مارکیٹ شیئر زیادہ ہے تو اس کو برن ریٹ زیادہ کرنا ہوتا ہے، اس کے بغیر تیزی سے ترقی نہیں کی جا سکتی۔ ‘ انھوں نے کہا کہ ’ہائپر سکیل سٹارٹ اپس ایسے ہی کام کرتے ہیں اور اگر آپ اس طرح آپریٹ نہ کریں تو آپ کی ترقی کرنے کی شرح ماند پڑ جاتی ہے اور آپ کو سرمایہ کاری حاصل کرنے میں مسائل کا سامنا کرنا پڑتا ہے۔‘ کچھ سٹارٹ اپس ہی کیوں ملازمین کو نوکریوں سے برخواست کر رہے ہیں؟ ایسا نہیں ہے کہ تمام سٹارٹ اپ کمپنیاں ملازمین کو نوکری سے نکال رہی ہیں مارکیٹ میں ایسی کئی مثالیں ہیں جن میں کمپنیوں سے ملازمین کو تاحال نہیں نکالا گیا۔  تاہم یہاں یہ بات جاننا بھی اہم ہے کہ عالمی معاشی بحران یا کساد بازاری عام طور دو سال تک اپنے اثرات چھوڑتی ہے جس کی وجہ سے آنے والے مہینوں میں ملازمتوں سے مزید افراد کے نکالے جانے کے امکان کو رد نہیں کیا جا سکتا۔  شہریار حیدری کے نزدیک اس کی وجہ دراصل یہ ہے کہ جن سٹارٹ اپس نے ملازمین فارغ کیے ہیں انھوں نے ترقی (گروتھ) کو منافع بخش ہونے پر ترجیح دی۔ وہ بتاتے ہیں کہ ’گروتھ ماڈل میں آپ کی سرمایہ کاری کرنے والے آپ سے یہ کہتے ہیں کہ آپ فی الحال منافع کو بھول جائیں اور مارکیٹ شیئر حاصل کرنے پر توجہ دیں۔‘ ’تو جن کمپنیوں نے سب سے پہلے لوگوں کو ملازمتوں سے نکالا وہ کمپنیاں دراصل سب سے زیادہ کیش برن کرنے اور جارحانہ گروتھ کے ماڈل پر چل رہی تھیں۔‘ شہریار کے مطابق جو کمپنیاں لوگوں کو نہیں نکال رہیں ان میں دو طرح کی چھوٹی کمپنیاں شامل ہیں، ایک وہ جنھوں نے آغاز ہی سے اپنا بزنس ماڈل منافع بخش بنا لیا تھا اور اب آئندہ انھیں لوگ نکالنے کی ضرورت نہیں ہو گی جبکہ دوسری وہ جن کا بزنس ماڈل تو منافع بخش نہیں لیکن وہ ابھی سخت فیصلے نہیں لے رہے اور اس کا خمیازہ انھیں آنے والے چھ مہینوں میں بھگتنا پڑے گا۔ فیصل ستی ’ایزی فریش‘ کے شریک بانی ہیں اور تاحال ان کے مطابق ان کی کمپنی میں لوگوں کو کمپنی کو درکار وسائل میں کمی کی وجہ سے نہیں نکالا گیا۔ یہ بھی پڑھیے  جب دوست سے لگائی گئی شرط کامیاب کاروبار میں بدل گئی ’دوستوں کو اپنے کاروبار کے بارے میں بتاتے ہوئے شرمندگی ہوتی تھی‘ ’سوئیول مڈل کلاس کے لیے نعمت تھی، متبادل 8000 روپے مہینے میں پڑے گا‘ کیا پاکستانی نوجوانوں کے لیے اس وقت سٹارٹ اپ شروع کرنا عقلمندانہ فیصلہ ہو گا؟ بی بی سی سے بات کرتے ہوئے انھوں نے بتایا کہ ’ہم نے اپنے کاروبار میں آغاز سے ہی یہ فیصلہ کیا تھا کہ ہم ایک پائیدار اور طویل دورانیے کے لیے کاروبار کریں گے اور اس کے لیے ہم ’یونٹ اکنامکس پازیٹو‘ رکھیں گے۔  یونٹ اکنامک مثبت ہونے سے مراد یہ ہے کہ کیا ایک سٹارٹ اپ ایک یونٹ پر منافع کما رہا ہے یا نہیں۔ جیسے اگر آپ کلو سبزی یا پھل بیچ رہے ہیں تو کیا آپ کو اس پر منافع ہو رہا ہے یا نہیں۔  کریم یا اوبر کی مثال لیں تو ان کے لیے ایک یونٹ کا مطلب ایک ٹرپ ہوتا ہے، کیا وہ ایک رائیڈ پر منافع بنا رہے ہیں یا نہیں۔ فیصل بتاتے ہیں کہ ’اس لیے ہم نے آغاز سے برن ریٹ کنٹرول کرنے پر توجہ دی اور یہ ہم گذشتہ چند ماہ سے کر رہے تھے اور یہی وجہ ہے کہ ہمیں اب کسی کو نوکری سے نکالنے کی ضرورت نہیں پڑی۔‘ نئے سٹارٹ اپس کو کیا کرنا چاہیے؟ ایک طرف صورتحال یہ ہے تو دوسری جانب کچھ ہی روز قبل فارم دار نامی زرعی شعبے کے سٹارٹ اپ نے سیڈ راؤنڈ میں 13 لاکھ ڈالر سرمایہ کاری حاصل کی جبکہ گذشتہ روز ہی پاکستانی فن ٹیک کمپنی دستگیر کو سیریز اے راؤنڈ میں پاکستان میں اب تک کی سب سے بڑی  ڈیڑھ کروڑ ڈالر کی فنڈنگ ملی ہے۔ ایسے میں سوال یہ پیدا ہوتا ہے کہ نئے سٹارٹ اپس کو کیا کرنا چاہیے۔ فیصل ستی کے مطابق ’نئے سٹارٹ اپس کے لیے یہی مشورہ ہے کہ سٹارٹ اپ کے حوالے سے بنیادی باتوں کو سمجھیں جیسے ’لین سٹارٹ اپس‘ ہیں۔ یہ وہ سٹارٹ اپس ہوتے ہیں جنھیں کم سے کم پیسہ لگا کر شروع کیا جاتا ہے، تجربات کیے جاتے ہیں اور پھر پھیلایا جاتا ہے۔‘ فیصل اس حکمتِ عملی کا مشورہ تمام نئے سٹارٹ اپس کو دیتے ہیں۔ دوسرا وہ ’پراڈکٹ مارکیٹ فٹ‘ کی اصطلاح کا استعمال کرتے ہیں۔ یعنی ایسا پراڈکٹ بنائیں جس کی مارکیٹ میں مانگ بھی ہو۔ تیسری چیز ان کے نزدیک اس پراڈکٹ کو خریدنے والے کو اصل مسئلے کو سمجھنا ہے، جس کا حل آپ انھیں دینے والے ہیں۔ یہ ایک ایسی چیز ہے جو طویل دورانیے میں اچھے سٹارٹ اپس اور ایسے سٹارٹ اپس جن کو مسائل پیش آتے ہیں ان کو ہوتے ہیں۔ شہریار حیدری کے مطابق یہ پاکستان کے سٹارٹ اپ ایکو سسٹم کی بدقسمتی ہے کہ جو سال ہمارے لیے بہترین اور تاریخی سال رہا، یعنی 2021، اس سے اگلے سال ہی دنیا معاشی بحران کا شکار ہو گئی۔  ’جو بھی اب سٹارٹ اپس بنیں گے ان کے یونٹ اکنامکس درست ہونے چاہیے اور ان کی بنیادی بزنس ماڈل بھی مضبوط ہونے چاہیے اور جب دو سال بعد اگلا راؤنڈ آئے گا تو یہی سٹارٹ اپ سب سے مضبوط پوزیشن میں ہوں گے اور سرمائے کے بڑے راؤنڈ حاصل کر سکیں گے۔‘ نئے گریجویٹس کو سٹارٹ اپ کمپنیوں میں نوکری کرنے سے گھبرانا چاہیے؟ پاکستان میں سٹارٹ اپس کی اُٹھان نے نوجوانوں کے لیے کارپوریٹ کمپنیوں سے ہٹ کر ایک نمایاں موقع فراہم کیا، جہاں تنخواہیں بھی کارپوریٹ کمپنیوں کے مساوی دی جاتی ہیں اور کم عمر میں سیکھنے کے مواقع بھی زیادہ ہوتے ہیں۔  تاہم کمپنیوں کی جانب سے لوگوں کو نوکری سے نکالنے کے بعد سے عنقریب گریجویٹ ہونے والے نوجوان بھی ہچکچاہٹ کے شکار ہیں۔  اسریٰ اس سوال کو دو پہلوؤں سے دیکھتی ہیں۔ وہ کہتی ہیں کہ ظاہر ہے جس طرح کی صورتحال گذشتہ چند ہفتوں میں سامنے آئی ہے نئے گریجویٹس میں اس حوالے سے ہچکچاہٹ تو ضرور ہو گی لیکن ’جب آپ 30 سال سے کم عمر ہوں تو آپ خطرات مول لے سکتے ہیں، اور اگر نوکری کے دوران آپ کے پاس سیکھنے کی مواقع زیادہ ہیں تو نوجوان سٹارٹ اپس میں نوکریاں کرنا چاہیں گے۔‘ شناخت ظاہر نہ کرنے کی شرط پر بات کرنے والی ایئرلفٹ کی سابقہ ملازم کہتی ہیں کہ ’ایئرلفٹ جیسا بھی تھا لیکن ایئرلفٹ کریئیٹو ضرور تھا، مطلب ہمیں معلوم ہوتا تھا کہ اگر ہم نے کوئی آئیڈیا دیا ہے تو اس پر عمل ضرور ہو گا۔‘ ’نوجوان سٹارٹ اپس کی جانب سے اس لیے راغب ہوتے ہیں کیونکہ انھیں معلوم ہوتا ہے کہ یہاں ان کے لیے گروتھ کا چانس بہت زیادہ ہے یعنی اگر ملٹی نیشنل کارپوریشنز (ایم این سیز) میں ایک ہی کام بار بار کرنے کے بعد آپ ترقی کرتے ہیں، یہاں آپ بہت جلدی ترقی بھی کرتے ہیں اور سیکھتے بھی ہیں۔‘
75,pakistan,پنجاب میں سیاسی رسہ کشی: فریقین نے اپنے اپنے ’اسمبلی اجلاس‘ طلب کر لیے,پنجاب اسمبلی کے گذشتہ روز شروع ہونے والے بجٹ اجلاس میں آج بھی بجٹ پیش نہیں کیا جا سکا۔ کل رات کو ملتوی ہونے والے بجٹ اجلاس کو آج ایک بجے شروع کیا جانا تھا۔ تاہم حکومت اور اپوزیشن کے درمیان ڈیڈلاک رات گیے تک برقرار رہا۔ اسمبلی میں آنے والے تمام تر ارکان کے لہجے اور رویوں سے ایسا محسوس ہو رہا تھا کہ شاید انھیں معلوم ہو کہ آج بھی بجٹ پیش کرنے نہیں دیا جائے گا۔  جبکہ حکموت کے چند نمائندگان سے جب ہماری بات ہوئی کہ 'کیا آپ آج بجٹ پیش کر پائیں گے؟' تو ان کا کہنا تھا کہ وہ پلان بی پر کام کر رہے ہیں اور ’فکر مت کریں بجٹ لازمی پیش کریں گے۔‘  تھوڑی دیر اسمبلی میں اپنے آفس میں بیٹھنے کے بعد شام کو وزیر اعلی پنجاب حمزہ شہباز سمیت کئی ارکان اسمبلی سے چلے گئے۔ جبکہ ان میں سے کچھ کا آنا جانا لگا رہا۔ کئی گھنٹوں کے انتظار کے بعد کل کی طرح ہی آج بھی رات دس بجے سپیکر پنجاب اسمبلی چوہدری پرویز الہی نے ایوان میں آ کر اجلاس شروع کیا۔ تلاوت قرآن اور پھر نعت پیش کی گئی۔  اس کے فوری بعد سپیکر نے کہا 'اویس لغاری صاحب بجٹ پیش کریں۔' جس پر حکومت کے ارکان نے نعرے لگانا شروع کر دیے کہ گورنر نے اجلاس برخاست کر دیا ہے اور اس لیے وہ بجٹ پیش نہیں کر سکتے ہیں۔ یہ موقف دیتے ہی وہ اسمبلی سے چلے گئے۔ جبکہ ایوان کی کارروائی جاری رہی اور سپیکر پنجاب اسمبلی چوہدری پرویز الہی نے کل دوپہر ایک بجے بجٹ اجلاس دوبار طلب کر لیا۔  دوسری جانب گورنر کی جانب سے کل بجٹ اجلاس دوپہر دو بجے ایوان اقبال میں طلب کیا گیا ہے۔  ایک طرف وزیراعلیٰ کا چیمبر، دوسری طرف سپیکر کا۔۔۔ مصالحتی وفد کبھی یہاں کبھی وہاں پہلے تو پنجاب اسمبلی میں سوموار کے روز دوپہر دو بجے متوقع بجٹ اجلاس رات آٹھ بجے شروع ہوا پھر چھ گھنٹے تاخیر سے شروع ہونے والے اس اجلاس سے پہلے اپوزیشن اور حکومت کے درمیان ڈیڈلاک دیکھنے کو ملا۔ اسمبلی میں بجٹ اجلاس کوریج کے لیے پہنچی تو اپوزیشن اور حکومت کے کافی نمائندگان پہنچ چکے تھے۔ ایوان کی کارروائی شروع ہونے سے پہلے ایڈوائزی کمیٹی کا اجلاس بھی ہوا، جس میں حکومت اور اپوزیشن دونوں کے اراکین موجود تھے۔ اس کمیٹی کی میٹنگ اس لیے بلائی گئی تھی تاکہ بجٹ اجلاس کو شور شرابے اور کسی پر تشدد واقعے کے بغیر پیش کیا جا سکے۔  یاد رہے کہ ماضی میں وزیر اعلیٰ پنجاب کے انتخاب کے روز پنجاب اسمبلی سیشن میں ہنگامہ آرائی اور پرتشدد واقعات بھی دیکھنے کو ملے تھے۔  ہم تو یہ سمجھ رہے تھے کہ یہ میٹنگ گھنٹے یا زیادہ سے زیادہ دو گھنٹے میں ختم ہو جائے گی تو پھر بجٹ پیش کر دیا جائے گا جبکہ معاملات ہماری توقع کے برعکس ہوئے۔ ایڈوائزری کمیٹی کا اجلاس تو کچھ دیر کے لیے ہی چلا لیکن اس میٹنگ میں فریقین کے درمیان ڈیڈلاک پیدا ہو گیا۔ پی ٹی آئی اور مسلم لیگ ق کی جانب سے ڈیڈ لاک میں یہ شرط سامنے آئی کہ پہلے آئی جی اور چیف سیکرٹری ایوان میں آئیں اور فرداً فرداً آ کر سب سے معافی مانگیں اور پی ٹی آئی کے لوگوں پر کیے گئے تمام پرچے خارج کیے جائیں۔ جس پر مسلم لیگ نون کے چند اراکین نے انکار کیا تاہم کچھ نے مفاہمت کے لیے درمیانی راستہ نکالنے کی بات کی۔  ذرائع کے مطابق میاں اسلم اقبال، مراد راس اور ڈاکٹر یاسمین راشد نے حکومتی اراکین کے سامنے اپنے غصے کا اظہار کرتے ہوئے کہا کہ ہمارے گھروں کی چادر اور چار دیواری پامال کی گئی۔ میاں اسلم اقبال کی جانب سے یہ شکایت بھی کی گئی کہ ان کی والدہ کے ساتھ بدتمیزی کی گئی۔ ان باتوں کے دوران خاصی گرما گرمی بھی رپورٹ ہوئی۔ جس میں اپوزیشن اراکین کی جانب سے حکومتی ارکین سے بدتمیزی بھی گئی اور لڑائی تک پہنچتی بات کو روکا گیا۔ یہ تمام تر معاملات پنجاب اسمبلی کی دوسری منزل پر چل رہے تھے۔ وہ بھی خاصہ دلچسپ منظر تھا۔ پنجاب اسمبلی میں وزیر اعلیٰ اور سپیکر کے آفس آمنے سامنے ہیں اور وہاں ایسا محسوس ہو رہا تھا کہ جیسے محلے میں دو دشمنوں کے گھر ہوں۔  ایک طرف سپیکر پنجاب اسمبلی چوہدری پرویز الہیٰ کے درجنوں گارڈ ان کے دروازے کے باہر تھے اور دوسری جانب وزیر اعلیٰ پنجاب حمزہ شہباز کے درجنوں گارڈ ان کے آفس کے باہر کھڑے تھے۔ جیسے ہی کوئی کسی آفس سے باہر نکلتا تو سب گارڈز چوکنا ہو جاتے۔ یہ منظر دیکھ کر میں سوچنے لگی کہ آنے والے دنوں میں یہ ایوان کیسے چلے گا؟ حکومتی وفد کی جانب سے مسلم لیگ نون کے رکن ملک احمد خان تمام تر معاملات طے کر رہے تھے۔ جنھوں نے وزیر اعلیٰ چیمبر سے سپیکر اسمبلی چیمبر کے دفاتر کے درجنوں چکر لگائے۔ لگتا تھا کہ پیغام رسائی کا کام وہی کر رہے ہیں اور جہاں وہ پھنستے تھے وہاں وہ پیپلز پارٹی کے حسن مرتضیٰ کو ساتھ لے جاتے تھے۔ یہ سلسلسہ تقریباً چھ سے ساتھ گھنٹےتک چلتا رہا لیکن کوئی بات نہ بنی۔  حکومتی ذرائع کے مطابق آئی جی پنجاب نے آنے سے بھی منع کر دیا تھا جبکہ اپوزیشن کے لوگوں نے بات کرتے ہوئے بتایا کہ ’ہم جانتے ہیں کہ آئی جی اور  چیف سیکرٹری معافی نہیں مانگیں گے اور وہ معافی کس چیز کی مانگیں۔ انھوں نے تو آڈرز ماننے ہیں۔‘  یہ تمام تر باتیں سننے کے بعد دونوں طرف سے ایسا محسوس ہو رہا تھا کہ جیسے یہ مسئلہ معافی تلافی یا کسی کے ساتھ زیادتی نہیں بلکہ صرف انا کا ہے۔   خیر یہ بات چلتے چلتے چند گھنٹوں کا سفر کر کے اس نتیجے پر پہنچی کہ ایوان میں بلوا کر معافی نہیں مانگی جائے گی تاہم چیمبر میں بلا کر وضاحت ہو سکتی ہے یا پھر ایک کمیٹی تشکیل دے دی جائے جس میں حکومت اور اپوزیشن کے لوگ ہوں اور اس کو رپورٹ پیش کی جائے، جس کے بعد ذمہ داروں کے خلاف کارروائی کی جائے گی۔  ایک نیا ڈرافٹ تیار ہوا اور حکومتی اراکین وہ لے کر وزیر اعلیٰ پنجاب حمزہ شہباز کے پاس گئے۔ کچھ دیر بعد معلوم ہوا کہ اس پر بھی اتفاق نہیں ہوا۔ اسی دوران اپوزیشن جماعتوں نے بھی اپنا اجلاس کیا جس میں یہی معاملات اور لائحہ عمل پر بات کی گئی۔  چھ سات گھنٹوں کے بعد معاملات کسی رخ بیٹھتے دکھائی دیے۔  اس وقت مجھ سے بات کرتے کرنے والے فریقین کے چہروں پر مسکراہٹ تھی اور دونوں نے یہی بتایا کہ معافی والا مطالبہ ختم کر دیا ہے، اب ہمارے پرچے واپس لے لیے جائیں گے۔  سب لوگ ایوان میں چلے گئے۔ جس کے بعد ایوان کی کارروائی شروع ہوئی۔ پہلے ایک قرارداد پیش کی گئی، جس کے بعد بجٹ سیشن شروع ہونا تھا لیکن اس سے پہلے ہی اپوزیشن کی جانب سے یہ آواز آئی کہ ایوان میں ایک اجنبی شخص موجود ہے۔ جس پر سپیکر نے کہا وہ کون ہے تو اپوزیشن اراکین بولے کہ عطا اللہ تارڑ۔ انھیں پہلے باہر نکالیں۔ جس کے بعد سپیکر اسمبلی چوہدری پرویز الہی نے کہا کہ یہ نہیں ہو سکتا کہ وہ ایوان میں موجود ہوں۔  سپیکر اسمبلی نے عطا اللہ تارڑ کو کہا کہ ’آپ باہر چلے جائیں‘ جس پر وہ بیٹھے رہے۔ سپیکر اسمبلی نے سارجنٹ کو کہا کہ آپ انھیں باعزت طریقے سے باہر نکالیں، جس پر مسلم لیگ نون کے تمام اراکین ان کے گرد کھڑے ہو گئے اور سکیورٹی اہلکاروں کو آگے آنے سے روک دیا۔ یاد رہے کہ عطا اللہ تارڑ رکن اسمبلی نہیں لیکن حال ہی میں انھیں ترجمان پنجاب حکومت اور پھر محکمہ داخلہ کا پورٹ فولیو دیا گیا ہے۔  یہ سب دیکھ کر مجھے مسلم لیگ نون کے ایک رکن کی بات یاد آ گئی، جو انھوں نے مذاکرات کے وقت کی تھی کہ ’یہ مونس الہی کس حیثیت میں ایڈوائزری کمیٹی کی میٹنگ میں بیٹھے ہیں؟‘  انھوں یہ الزام بھی عائد کیا تھا کہ ’مونس الہی ہی یہ سب کروا رہے ہیں۔‘  یہ بھی پڑھیے  پنجاب کی سیاسی صورتحال: کیا نون لیگ کے پاس ایوان میں نمبر پورے نہیں؟  ’ایسا نہیں ہو سکتا کہ جس کا جو دل کرے وہ اپنی مرضی سے فیصلہ کرے‘ اسی دوران سپیکر اسمبلی نے کہا کہ وزیر اعلیٰ پنجاب کہاں ہیں؟ ملک احمد خان بولے کہ ’سر آپ بجٹ کے وقت کا اعلان کریں وہ فوراً پہنچ جائیں گے۔ جس پر وہ سپیکر بولے کہ یہ تاریخ میں پہلی مرتبہ ہے کہ بجٹ پیش ہونا ہے اور صوبے کا وزیر اعلیٰ ایوان میں موجود نہیں بلکہ یہ دیکھیں آئی جی اور چیف سیکرٹری بھی نہیں یہاں تو۔۔۔انھیں بھی بلائیں۔‘ ملک احمد نے کہا کہ ’سر میں حکومت کا حصہ اور وزیر قانون ہوں۔ پی ٹی آئی کے اراکین کے ساتھ جو زیادتی ہوئی میں اس کے لیے معافی مانگتا ہوں اور جہاں جس کی غلطی ہو گی اس سے پوچھا جائے گا‘ لیکن اپوزیشن اراکین نے یہ بھی ماننے سے انکار کر دیا اور ایک مرتبہ پھر بات سامنے آئے کہ اپنی شکایات وہ تب تک ایوان کے سامنے نہیں رکھیں گے جب تک آئی جی اور چیف سیکرٹری ایوان میں نہیں آتے۔ اسی دوران دس منٹ کا وقفہ بھی لیا گیا جس میں عطا اللہ تارڑ کو کہا گیا کہ وہ باہر چلے جائیں۔ دس منٹ کا وہ وقفہ چالیس منٹ تک جا پہنچا لیکن وہ باہر نہیں گئے۔  سپیکر ایوان میں آئے تو انھوں نے کہا کہ ’آپ کی رولنگ آ گئی ہے اس لیے میں احتجاجاً اسے تسلیم کرتا ہوں کیونکہ میں اس بجٹ کو روکنا نہیں چاہتا۔ یہ 12 کروڑ عوام کا بجٹ ہے۔‘ تھوڑی دیر بعد سپیکر کے اصرار پر وزیر اعلیٰ پنجاب ایوان میں آ گئے لیکن اس کے بعد سپیکر نے کافی دیر تک یہ مطالبہ ہی کیا کہ ’آئی جی اور چیف سیکرٹری کو بلوائیں۔ وہ کیوں نہیں آرہے۔ کیا وہ آپ کی بات نہیں مانتے یا پھر انھوں نے ہاتھوں پر مہندی لگائی ہوئی ہے۔‘ سپیکر نے رولنگ دیتے ہوئے کہا کہ ’جب تک وہ یہاں نہیں آئیں گے تب تک بجٹ اجلاس نہیں ہو گا۔ اس لیے میں کل ایک بجے تک ملتوی کرتا ہوں۔‘
76,pakistan,ایک اور لاپتہ بلوچ کی لاش برآمد: غلام یٰسین بگٹی کون تھے؟,’ہمیں امید تھی کہ ہمارے بھائی کو اسی طرح چھوڑ دیا جائے گا جس طرح سنہ 2012 میں انھیں لاپتہ کرنے کے بعد چھوڑ دیا گیا تھا، مگر ایسا نہیں ہو سکا کیونکہ وہ زندہ ہمارے پاس واپس نہیں آئے بلکہ ہمیں ان کی تشدد زدہ لاش ملی۔‘ یہ کہنا تھا ڈیرہ بگٹی سے تعلق رکھنے والے غلام رسول بگٹی کا جن کے چھوٹے بھائی غلام یٰسین بگٹی کی لاش اتوار کو افغانستان سے متصل بلوچستان کے سرحدی شہر چمن سے ملی تھی۔ غلام یٰسین اپنے آبائی علاقے ڈیرہ بگٹی میں سرکاری ملازم تھے، جنھیں ان کے بھائی کے مطابق، دو مرتبہ جبری طور پر لاپتہ کیا گیا۔ غلام رسول بگٹی نے بتایا کہ دوسری مرتبہ گمشدگی کے بعد نہ صرف کوئٹہ میں ایف آئی آر درج کرائی گئی بلکہ ان کا کیس جبری گمشدگیوں سے متعلق حکومتی کمیشن میں بھی زیر سماعت تھا۔ سرکاری حکام کا کہنا ہے کہ غلام یٰسین بگٹی کی لاش کی برآمدگی کا مقدمہ چمن میں درج کیا گیا ہے اور اس سلسلے میں تحقیقات جاری ہیں۔ غلام یٰسین بگٹی کون تھے؟ غلام یٰسین بگٹی کا تعلق بلوچستان کے ضلع ڈیرہ بگٹی سے تھا۔ ان کی عمر 40 سال کے لگ بھگ تھی۔ انھوں نے ایف ایس سی تک تعلیم حاصل کی تھی جس کے بعد ڈیرہ بگٹی میں ہی محکمہ صحت میں بطور ڈسپینسر ملازمت اختیار کر لی تھی۔ وہ شادی شدہ تھے اور ان کے چار بیٹے ہیں۔ ان کے چار بیٹوں میں سب سے بڑے بیٹے کی عمر اب 12سال ہے۔ کوئٹہ میں گھر ہونے کے باعث ان کی رہائش کوئٹہ میں ہی تھی۔ ’غلام یٰسین کو دو مرتبہ جبری گمشدگی کا شکار بنایا گیا‘ غلام رسول بگٹی نے بتایا کہ غلام یٰسین کو دو مرتبہ جبری طور پر لاپتہ کیا گیا۔ ان کا کہنا تھا کہ پہلے سنہ 2012 میں ان کو لاپتہ کیا گیا لیکن بیس پچیس دن بعد ان کو منظر عام پر لایا گیا اور اس وقت ان کے خلاف تین مقدمات قائم کیے گئے تھے۔ انھوں نے کہا کہ ان میں سے ایک مقدمہ دھماکہ خیز مواد کی برآمدگی تھا جس میں انسداد دہشت گردی کوئٹہ کی عدالت نے انھیں بری کیا تھا جبکہ دو دیگر کیسز سیشن کورٹ میں زیر سماعت تھے۔ یہ بھی پڑھیے کوئٹہ کی جانب پیدل لانگ مارچ: ’پہلے پیروں پر آبلے پڑے، پھر خون بہا‘ ’موت کے خوف سے‘ پاکستان چھوڑنے والا بلوچ نوجوان مبینہ طور پر دبئی سے لاپتہ پنجگور: سوشل میڈیا کارکن کی مبینہ جبری گمشدگی، ’نہیں بتایا جا رہا کہ بھائی کہاں ہیں‘ ان کا کہنا تھا کہ اگرچہ ان کے بھائی کے خلاف دو کیسز زیر سماعت تھے لیکن ان کو رہا کر دیا گیا تھا مگر ان کو جنوری سنہ 2016 میں دوبارہ جبری طور پر لاپتہ کیا گیا۔ دوسری مرتبہ جبری گمشدگی کی ایف آئی آر بھی سریاب تھانے میں درج کی گئی جس کے مطابق غلام یٰسین کو قمبرانی روڈ پر ایک کالونی سے رات کو ساڑھے تین بجے اس وقت اٹھا لیا گیا جب وہ اپنے ایک دوست کے گھر میں سو رہے تھے۔ ایف آئی آر کے مطابق غلام یٰسین بگٹی کو پولیس اور سیکیورٹی فورسز کے اہلکار اٹھا کر لے گئے تھے۔ غلام رسول بگٹی نے بتایا کہ دوسری مرتبہ اٹھائے جانے کے بعد ہم نے ان کا پتہ لگانے کی ہرممکن کوشش کی لیکن ہمیں ان کا سراغ لگانے میں کامیابی نہیں ہوئی۔  ان کا کہنا تھا کہ اس کے بعد ہم نے ان کی بازیابی کے لیے متعدد فورمز سے رجوع کیا جن میں جبری گمشدگیوں سے متعلق حکومتی کمیشن بھی شامل تھا۔ انھوں نے کہا کہ بھائی کی جبری گمشدگی کے حوالے سے نہ صرف کمیشن میں دائر درخواست کی سماعت ہوتی رہی بلکہ محکمہ داخلہ حکومت بلوچستان کی جانب سے ایک مشترکہ تحقیقاتی ٹیم بھی قائم کی گئی تھی۔ ان کا کہنا تھا کہ بھائی کے خلاف سیشن کورٹ کوئٹہ میں جو دو کیسز زیر سماعت تھے، ان میں سنہ 2015 میں ان کی آخری پیشی بھی ہوئی اور وہ عدالت میں پیش بھی ہوئے لیکن اس کے بعد ان کو لاپتہ کیا گیا۔ لاپتہ افراد کی لاشیں بلوچستان سے لاپتہ افراد کے رشتہ داروں کی تنظیم وائس فار بلوچ مسنگ پرسنز کے چیئرمین نصراللہ بلوچ نے بتایا کہ تنظیم کی جانب سے سنہ 2019 اور اس کے بعد بلوچستان حکومت کے علاوہ وفاقی حکومت کو جن لاپتہ افراد کی فہرستیں پیش کی گئیں ان میں غلام یٰسین بگٹی کا نام بھی شامل تھا۔ انھوں نے الزام عائد کیا کہ اس سے قبل بھی جبری طور پر لاپتہ ہونے والے افراد کی تشدد زدہ لاشیں ملتی رہی ہیں۔ بی بی سی نے غلام یٰسین کی اہلیہ اور ان کے بچوں سے فون پر بات کرنے کی کوشش کی لیکن غلام رسول بگٹی نے بتایا کہ ان کی اہلیہ کی حالت ایسی نہیں کہ وہ اس وقت بات کر سکے جبکہ ان کے بچے ابھی تک بہت چھوٹے ہیں۔ غلام رسول نے کہا کہ بھائی کی جبری گمشدگی کے دوران ہم نے اپنے طور پر معلومات حاصل کرنے کی کوشش کرتے رہے۔ ’ہمیں بھائی کی جانب سے پیغامات بھی ملتے رہے کہ وہ زیر حراست ہیں اور کبھی کبھار اچھی خبریں بھی ملتی رہیں کہ وہ بازیاب ہوجائیں گے۔‘ ان کا کہنا تھا کہ پہلے بھی بھائی کو جبری گمشدگی کے بعد منظر عام پر لایا گیا تھا اور دوسری مرتبہ جبری گمشدگی کے بعد ان کی بازیابی اور رہائی کے حوالے سے اچھی خبریں ملنے کے بعد ہمیں یہ توقع تھی کہ وہ بازیاب ہو جائیں گے اور اپنے چھوٹے بچوں کا سہارا بنیں گے مگر ایسا نہیں ہوسکا بلکہ گزشتہ اتوار کو انھیں ڈیرہ بگٹی سے یہ اطلاع ملی کہ چمن شہر کے قریب سے ان کی تشدد زدہ لاش ملی ہے۔ انھوں نے بتایا کہ بھائی کی جیب میں ان کا سروس کارڈ تھا جس پر درج پتے کی مدد سے لیویز فورس چمن کے اہلکاروں نے ڈیرہ بگٹی میں لیویز فورس کواطلاع دی، پھر ڈیرہ بگٹی سے ہمیں اس بارے میں بتایا گیا۔ ’بھائی کے جسم پر تشدد کے نشانات تھے‘  غلام رسول بگٹی نے بتایا کہ بھائی کی لاش کے بارے میں اطلاع کے بعد اسے لینے کے لیے ہم کوئٹہ سے چمن گئے تو وہاں ہم نے لاش کو شناخت کیا۔ ان کا کہنا تھا کہ ان کے جسم پر تشدد کے نشانات تو تھے لیکن کسی گولی کا کوئی زخم ان کے جسم پر نہیں تھا۔ ’ہم نے ان کے جسم کو دیکھا۔ ہمارے اندازے کے مطابق ان کو کرنٹ دیا گیا تھا یاگلا گھونٹ کر ہلاک کیا گیا تھا۔‘ اس سوال پر کہ لاش کی پوسٹ مارٹم کرائی گئی تو ان کا کہنا تھا کہ ہم نے لاش کی پوسٹ مارٹم نہیں کرائی کیونکہ اس کا کوئی فائدہ نہیں، اس لیے ہم لاش کو پوسٹ مارٹم کے لیے کوئٹہ کے ہسپتال نہیں لے گئے بلکہ اسے اٹھاکر کوئٹہ اپنے گھر لائے۔ سرکاری حکام کا کیا کہنا ہے؟ حکومت بلوچستان کا موقف جاننے کے لیے بی بی سی نے بلوچستان کے وزیر داخلہ میر ضیاءاللہ لانگو سے رابطے کی کوشش کی اور ان کو واٹس ایپ پر پیغام بھی بھیجا لیکن ان سے رابطہ نہ ہونے کے باعث اس حوالے سے حکومت کا موقف معلوم نہیں ہو سکا۔ تاہم غلام یٰسین بگٹی کی لاش کی برآمدگی کے حوالے سے جب ڈپٹی کمشنر چمن یاسر خان بازئی سے فون پر رابطہ کیا گیا تو انھوں نے چمن شہر کے قریب بائی پاس کے علاقے سے ان کی لاش کی برآمدگی کی تصدیق کی۔ انھوں نے بتایا کہ لاش کا ابتدائی پوسٹ مارٹم ہوا ہے لیکن جو تفصیلی پوسٹ مارٹم ہوتا ہے وہ نہیں ہوئا کیونکہ چمن میں اس کی سہولت نہیں ہے۔ ان کا کہنا تھا کہ بائی پاس سے لاش کی برآمدگی کے بعد انتظامیہ نے اپنے طور پر اس حوالے سے مقدمہ بھی درج کیا ہے۔ یہ بھی پڑھیے ’کیا بلوچستان کی زمین تنگ تھی کہ بیٹے کی لاش ایران میں پھینکی گئی‘ اسداللہ مینگل: بلوچستان کا ’پہلا جبری لاپتہ‘ نوجوان جس کی موت تاحال ایک معمہ ہے بلوچستان کے لاپتہ افراد کی واپسی میں تیزی: ’اچھی پیشرفت‘ یا ’سیاسی ضرورت‘ انھوں نے بتایا کہ ہمارے لیے اس وقت یہ اندازہ لگانا مشکل ہے کہ اس شخص کو کس نے مارا اور کیوں مارا اور پھر اس کی لاش یہاں کیوں پھینکی۔ انھوں نے کہا کہ اس سلسلے میں تحقیقات ہو رہی ہیں جس کے بعد ہی یہ معلوم ہو سکے گا کہ مقتول کو ہلاک کرنے کے محرکات کیا تھے۔ اگرچہ بلوچستان کے وزیر داخلہ سے رابطہ تو نہیں ہو سکا، تاہم اس سے قبل جبری گمشدگیوں اور تشدد زدہ لاشوں کی برآمدگی کے حوالے سے سیکیورٹی فورسز کے ایک سینئر اہلکار سے رابطہ کیا گیا تو ان کا کہنا تھا کہ مسنگ پرسنز کا معاملہ بنیادی طور پرایک سوچی سمجھی سازش ہے، جس کے تحت دشمن پاکستان کو بدنام کرنے اور عوام کو حکومتی اداروں کے خلاف کرنے کی کوشش کر رہا ہے۔ ’حکومت کے قائم کردہ کمیشن کے مطابق مسنگ پرسن کے 8381 کیسس رپورٹ کیے گئے ان میں سے 6163 کیسز عدالتی تحقیقات کے بعد ختم کر دیے گئے۔‘ ان کا کہنا تھا کہ ’کمیشن روزانہ کی بنیاد پر کیسز کی پیروی کرتا ہے۔ تحقیقات کے مطابق زیادہ تر افراد کو دہشت گرد تنظیمیں اغوا کر کے قتل کر دیتی ہیں۔ اس کے علاوہ بہت سے لوگ دہشت گرد تنظیموں میں شامل ہو جاتے ہیں اور ان کے گھر والوں کو خبر بھی نہیں ہوتی۔‘ ان کا کہنا تھا کہ گوادر کے پی سی ہوٹل پر حملہ کرنے والا حمل فتح اس کی ایک مثال ہے. ’یہ سب کچھ پاکستان دشمن عناصر کی پشت پناہی میں کیا جاتا ہے۔ پاکستانی قانون نافذ کرنے والے ادارے صرف چند لوگوں کو امن و امان قائم رکھنے کے لیے گرفتار کرتے ہیں، جن کو تفتیش کے بعد بے قصور ہونے کی صورت میں چھوڑ دیا جاتا ہے۔‘ انھوں  نے کہا کہ ’پاکستان دشمن عناصر کالعدم تنظیموں کو استعمال کر کے لوگوں کو اغوا اور قتل کرواتے ہیں اور جب پاکستانی ایجنسیاں ایسے دہشت گرد گروہوں کے خلاف ایکشن لیتی ہیں تو ایک سوچی سمجھی چال کے مطابق الزام پاکستانی قانون نافذ کرنے والے اداروں پر لگایا جاتا ہے. پاکستان جلد اپنے باشعور اور بہادر عوام کے ساتھ ان سازشوں کو ناکم کرے گا۔‘
77,pakistan,’آپ کو مہنگائی کرنی ہے کریں، عوام کو مشورے نہ دیں‘,"’چائے کی ایک ایک پیالی، دو دو پیالیاں کم کر دیں کیونکہ جو چائے ہم درآمد کرتے ہیں، وہ اُدھار لے کر درآمد کرتے ہیں۔‘ پاکستان کے معاشی حالات کے باعث قوم سے کم مقدار میں چائے پینے کی یہ اپیل ملک کے وفاقی وزیر منصوبہ بندی احسن اقبال نے کی ہے۔ دنیا میں سب سے زیادہ چائے درآمد کرنے والے ملک یعنی پاکستان کے لوگوں اور پڑوسی ملک سے آنے والے ’حملہ آوروں کی تواضح‘ بھی چائے کی پیالی سے کرنے والی پاکستانی قوم کو شاید احسن اقبال کا چائے کم کرنے کا مشورہ کچھ پسند نہیں آیا۔ بیشتر افراد کا کہنا ہے کہ ’وفاقی بجٹ میں دفاع کے لیے 1523 ارب روپے مختص کرنے کی تجویز اور ججز کی تنخواہوں میں اضافے کے بعد غریب عوام سے ان کی واحد ’لگژری‘ یعنی چائے بھی چھوڑنے کا کہنا کیا کچھ تضاد نہیں؟‘  رخسانہ سلیم نے حکومت پر تنقید کرتے ہوئے لکھا ’ججز کی تنخواہوں میں اضافہ کر کے عوام کو کم چائے پینے کا مشورہ دینا عوام کی تکلیفوں پر نمک چھڑکنے کے مترادف ہے آپ کو مہنگائی کرنی ہے کریں، مگر عوام کو ایسے مشورے نہ دیں۔‘ انھوں نے مزید کہا ’غریب لوگ صبح کا ناشتہ انڈے کے ساتھ نہیں کرتے بیچارے اسی چائے میں پراٹھا یا روٹی ڈبو کر کھاتے ہیں، آپ ان سے یہ واحد لگژری بھی چھیننا چاہتے ہیں؟‘ وجیہ حلال پوچھتی ہیں ’مفتاح اسماعیل کہتے ہیں کہ چار بھائی ایک روٹی مل کر کھاؤ، احسن اقبال کہتے ہیں کہ دو کپ چائے پینا چھوڑ دو، لیکن یہ جو 200 لوگوں کا ٹولہ حج پر جا رہا ہے اور بیرونی دورے پر جو عیاشیاں چل رہی ہیں اس کو کب کم کیا جائے گا؟ کیا عوام سے ہی روٹی چائے کم کر کے معیشیت ٹھیک کی جائے گی؟‘ یہ بھی پڑھیے ڈیڑھ صدی پر پھیلی چائے کی کہانی   سری لنکا ایران کا تیل کا قرض چائے بھیج کر چکائے گا درآمدی اشیا پر پابندی کے حوالے سے حکومت کا ایک اور یوٹرن؟  تحریک انصاف کے دور میں بڑھتا تجارتی خسارہ، پاکستان نے دوسرے ممالک سے کیا کیا منگوایا؟ پاکستان میں میڈیا اور سوشل میڈیا پر وزیر مذہبی امور مفتی عبدالشکور کے ذاتی سٹاف اور وزارت کے 200 افراد کے فری حج پر جانے کی اطلاعات سامنے آئی تھیں جس کے بعد وزیرِاعظم شہباز شریف نے وزارت سے وضاحت بھی طلب کی تھی۔ جس کے بعد مفتی عبدالشکور کا کہنا تھا کہ 200 افراد پر مشتمل سیزنل سٹاف یا ویلفیئر عملہ وزارت مذہبی امور اور حاجی کیمپوں کے سرکاری ملازمین ہیں۔ ان میں سے کوئی ایک بھی میرا رشتہ دار، ذاتی ملازم، باورچی یا نجی گارڈ نہیں ہے۔ زہرہ لیاقت نے لکھا ’دن میں چائے کم پینے کا کہنے پر احسن اقبال نے تاحیات دشمنی مول لے لی ہے۔ انھوں نے احسن اقبال کو مخاطب کرتے ہوئے کہا کہ ہم پتھر کھا کر گزارا کر لیں گے مگر چائے پر کوئی سمجھوتہ نہیں ہوگا !!  سوشل میڈیا پر کئی صارفین اس بیان کا موازنہ عمران خان کے بھینسیں بیچنے اور مرغیاں پالنے کی تجویز جیسے اقدامات کے ساتھ کرتے نظر آتے ہیں۔  واجد علی چھٹہ نے لکھا ’یہ عمران خان کے بھینسیں بیچنے کا ٹھٹھہ اڑاتے تھے، کٹوں اور مرغیوں کا مذاق اڑاتے تھے۔ آج خود لوگوں کی چائے بند کرانے پر پہنچ گئے ہیں۔‘ یاد رہے سنہ 2018 میں حکومت میں آنے کے بعد عمران خان نے اعلان کیا تھا کہ وزیر اعظم ہاؤس میں موجود گاڑیوں، بھینسوں اور ہیلی کاپٹروں کو نیلام کیا جائے گا۔ ان بیانات پر حکومت پر نہ صرف تنقید ہوئی بلکہ اس کا مذاق بھی اڑایا گیا اور ان بیانات کو کفایت شعاری کی مد سے فائدہ مند سے زیادہ نقصان دہ گردانا گیا، کیونکہ حکومت نے اس کام کے لیے اخباروں میں اشتہارات بھی دیے تھے مگر اس میں انھیں اتنی کامیابی نہیں ملی جس کی توقع کی جا رہی تھی۔ کچھ صارفین اسے مزاحیہ انداز میں بھی لے رہے ہیں۔ اور احسن اقبال کو شعر  و شاعری سے جواب دے رہے ہیں ایک صارف نے ٹویٹ کیا: دودھ، پانی، پتی ہے، کوئی اسلحہ تو نہیں۔۔۔۔دو کپ چائے پی لی، اب ایک اور پی لوں کوئی مسئلہ تو نہیں؟  ملک نے لکھا: ’نام   لیتے  ہو   چائے  کا  بدتمیز  تم اسے اشرف المشروبات کیوں نہیں کہتے۔۔۔ دوسری جانب کچھ افراد اسے صحت کے حوالے سے ایک بہتر مشورہ قرار دے رہے ہیں۔ صحافی ہارون رشید کا کہنا ہے کہ ’احسن اقبال کا چائے کم پینے کا مشورہ بالکل درست ہے۔ زیادہ چینی اور چائے نقصان دہ ہے۔ زر مبادلہ بھی ضائع ہوتا ہے۔ کسی رائے کو محض اس لئے مسترد نہیں کیا جا سکتا کہ رائے دینے والا آپ کو پسند نہیں۔ پاکستان کتنی چائے درآمد کرتا ہے؟  اس سب بحث سے قطع نظر احسن اقبال کی اس اپیل کے پیچھے وجہ جاننا ضروری ہے۔  دنیا بھر میں معاشی سرگرمیوں اور ان کے محرکات پر نظر رکھنے والے ’دی آبزرویٹری آف اکنامک کمپلیکسٹی (او ای سی)‘ اور ڈیجیٹل معیشت، صنعتی شعبوں، کنزیومر مارکیٹس، رائے عامہ، میڈیا اور میکرو اکنامک ٹرینڈر پر ڈیٹا فراہم کرنے والی ویب سائٹ سٹیٹسٹا اور اور ای سی کے مطابق سنہ 2020 میں دنیا کے دیگر ممالک کے مقابلے میں پاکستان نے سب سے زیادہ چائے درآمد کی۔ او ای سی کے مطابق سنہ 2020 میں پاکستان نے 646 ملین ڈالر کی چائے درآمد کی اور دنیا میں چائے کا سب سے بڑا درآمد کنندہ بن گیا۔ اسی سال چائے پاکستان میں 13ویں سب سے زیادہ درآمد کی جانے والی مصنوعات تھی۔ پاکستان نے بنیادی طور پر کینیا سے 495 ملین ڈالر، ویتنام سے 68.3 ملین ڈالر، روانڈا سے 28.1 ملین ڈالر، یوگنڈا سے 14.6 ملین ڈالر اور چین سے 9.78 ملین ڈالر کی چائے درآمد کرتا ہے۔ رواں برس مارچ میں ایسوسی ایٹڈ پریس آف پاکستان نے ادارہ شماریات کے اعداد و شمار کے حوالے سے بتایا کہ جولائی تا فروری (2021-22) کے دوران چائے کی درآمدات 423.466 ملین ڈالر ریکارڈ کی گئیں جبکہ گذشتہ برس جولائی تا فروری (2020-21) کے دوران 379.314 ملین ڈالر کی چائے درآمد کی گئی تھی۔  یعنی مقدار کے حساب سے اس عرصے میں چائے کی درآمدات میں 3.62 فیصد کا اضافہ ہوا اور یہ تعداد گذشتہ سال کے 171,469 میٹرک ٹن سے بڑھ کر رواں مالی سال کے دوران 177,671 میٹرک ٹن تک پہنچ گئی۔ فروری 2022 کے مہینے میں چائے کی درآمدات میں گذشتہ سال کے اسی مہینے کے مقابلے میں 59.56 فیصد اضافہ ہوا۔ فروری 2022 کے دوران چائے کی درآمدات 68.886 ملین ڈالر ریکارڈ کی گئیں جبکہ فروری 2021 میں 43.172 ملین ڈالر کی چائے درآمد کی گئی تھی۔ یعنی جنوری 2022 میں 53.975 ملین ڈالر کی درآمدات کے مقابلے فروری 2022 میں چائے کی درآمدات میں 27.63 فیصد اضافہ ہوا۔ یاد رہے گذشتہ مہینے وفاقی حکومت نے ملک میں درآمد ہونے والی مختلف اشیا کی درآمد پر پابندی لگا دی تھی جن میں چائے شامل نہیں تھی کیونکہ یہ ضروری اشیا کی فہرست میں شامل ہے۔ اس میں کوئی شک نہیں کہ پاکستان چائے کی درآمد پر خاصی رقم خرچ کرتا ہے اور مگر بقول شاعر: مانا کہ تم بہت حسین ہو مگر محبت ہمیں پھر بھی چائے سے ہے۔۔۔ اور ہم تو بس اتنا کہیں گے: احسن اقبال صاحب غریب کو جینے دیں اور چائے پینے دیں!"
78,pakistan,کراچی یونیورسٹی کے ’جبری لاپتہ‘ بلوچ طلبہ واپس گھر پہنچ گئے,پاکستان کے صوبہ سندھ کی کراچی یونیورسٹی کے مبینہ طور پر جبری لاپتہ ہونے والے طالب علم دودا بلوچ اور غمشاد بلوچ اپنے گھر واپس پہنچ گئے ہیں۔  بلوچ یکجہتی کمیٹی کراچی کی آرگنائزر آمنہ بلوچ نے تصدیق کی ہے کہ ان کے احتجاج اور گرفتاریوں کے بعد گذشتہ شب چار بجے کے قریب دونوں کو چھوڑ دیا گیا اور ان کے اہلخانہ نے رابطہ کر کے بتایا کہ وہ گھر پہنچ چکے ہیں۔ دودا بلوچ کراچی یونیورسٹی کے شعبہ فلسفہ میں تیسرے سمیسٹر جبکہ غمشاد بلوچ پانچویں سمیسٹر کے طالب علم ہیں۔  دودا بلوچ کا تعلق بلوچستان کے شہر تربت اور غمشاد بلوچ کا تعلق ضلع کیچ کے علاقے مند سے ہے۔ ان دونوں کو سات جون کو کراچی کے علاقے مسکن سے ان کے گھر سے ایک ساتھ حراست میں لیا گیا تھا۔ انسانی حقوق کی بلوچ تنظیموں کا الزام ہے کہ اُن دونوں کو ریاستی اداروں نے تحویل میں لیا تھا جس کے خلاف اتوار کے روز سندھ اسمبلی کے باہر احتجاج کیا گیا تھا تاہم گذشتہ روز(سوموار) پولیس نے احتجاج میں شامل مظاہرین کو منتشر کرنے کے لیے ان پر تشدد کیا اور تقریباً 28 افراد کو حراست میں بھی لیا، جنھیں اب رہا کر دیا گیا ہے۔  ایمنسٹی انٹرنیشنل نے پر امن مظاہرین کے خلاف پولیس کی جانب سے طاقت کے بے تحاشا استعمال کی سخت مذمت کی ہے۔  ایمنسٹی انٹرنیشنل کا ایک ٹویٹ میں کہنا تھا کہ ’اپنے پیاروں کے بارے میں جواب طلب کرنے والے خاندانوں کے خلاف پُرتشدد کریک ڈاؤن کرنا جبری گمشدگیوں کے گھناؤنے عمل کے ظلم کو مزید بڑھاتا ہے۔‘ بازیابی کے لیے احتجاج کرنے والوں کی گرفتاری اور رہائی  پیر کے روز صوبہ سندھ کے دارالحکومت کراچی میں پولیس نے مبینہ طور پر لاپتہ بلوچ طلبہ کی بازیابی کے لیے جاری احتجاج میں شریک افراد کو منتشر کرنے کے لیے ان پر تشدد کیا تھا۔ یہ مظاہرہ سندھ اسمبلی کے باہر کیا جا رہا تھا۔  پولیس کارروائی کے دوران انسانی حقوق کے کارکنوں، صحافی اور لاپتہ بلوچ افراد کے اہلخانہ سمیت 28 افراد کو حراست میں لیا گیا تھا، جنھیں اب رہا کر دیا گیا ہے۔  سماجی کارکن نغمہ اقتدار کے مطابق مظاہرین سے کہا گیا کہ ریڈ زون میں داخل نہ ہوں باقی پریس کلب پر احتجاج جاری رکھیں۔  سندھ کے صوبائی وزیر شرجیل انعام میمن نے کہا ہے کہ کچھ بلوچ مظاہرین کی جانب سے ریڈ زون میں احتجاج کیا گیا اور پولیس نے دفعہ 144 کی خلاف ورزی کرنے والے چند مظاہرین کو گرفتار کیا۔  اُنھوں نے بتایا کہ تمام افراد کو ضمانتی مچلکوں کے عوض رہا کر دیا گیا ہے۔ اُنھوں نے لوگوں سے درخواست کی کہ وہ قانون کی خلاف ورزی سے گریز کریں۔  پولیس کا کہنا ہے کہ مظاہرین سندھ اسمبلی کے اندر جانے کی کوشش کر رہے تھے تاہم انسانی حقوق کے کارکنوں کا کہنا ہے کہ یہ احتجاج پرامن تھا اور وہ اسمبلی کے اندر نہیں جانا چاہتے تھے۔   احتجاج کس لیے کیا جا رہا تھا؟  کراچی یونیورسٹی کے قریب واقع مسکن چورنگی میں سات جون کو ایک گھر پر قانون نافذ کرنے والے اداروں نے چھاپہ مارا تھا جس کے نتیجے میں دودا بلوچ ولد الٰہی بخش اور غمشاد بلوچ ولد غنی بلوچ کی مبینہ جبری گمشدگی کا واقعہ پیش آیا تھا۔  دودا بلوچ کراچی یونیورسٹی کے شعبہ فلسفہ میں تیسرے سیمسٹر جبکہ غمشاد بلوچ پانچویں سیمسٹر کے طالب علم ہیں۔ دودا بلوچ کا تعلق تربت اور غمشاد بلوچ کا ضلع کیچ کے علاقے مند سے ہے۔ بلوچ انسانی حقوق کی تنظیموں کا الزام ہے کہ اُنھیں ریاستی اداروں نے تحویل میں لیا ہے جس کے خلاف گذشتہ روز یعنی اتوار کو بھی سندھ اسمبلی کے باہر احتجاج کیا گیا تھا۔  اُن کا کہنا ہے کہ گذشتہ روز کے احتجاج کے دوران بھی مظاہرین کی پولیس کے ساتھ جھڑپیں ہوئیں تھیں اور خواتین کو گرفتار کرنے کی کوشش کی گئی لیکن مزاحمت کے بعد اُنھیں چھوڑ دیا گیا۔ ،تصویر کا ذریعہTwitter/@Veengas،تصویر کا کیپشنپولیس ایک احتجاج کرنے والی خاتون کو حراست میں لے رہی ہے ’مذاکرات کا ڈرامہ رچایا گیا‘  اسی دوران سندھ میں انسداد دہشت گردی کے ادارے (سی ٹی ڈی) کا ایک لیٹر بھی سامنے آیا جس میں کہا گیا تھا کہ لاپتہ افراد کے نمائندوں سے پیر کی شام کو مذاکرات کیے جائیں گے۔  بلوچ یکجہتی کمیٹی کراچی کی آرگنائزر آمنہ بلوچ کا کہنا تھا کہ ان سے مذاکرات کا ڈرامہ رچایا گیا۔  آمنہ نے کہا کہ متعلقہ تھانے کی پولیس کا کہنا تھا کہ ان طالب علموں کو سی ٹی ڈی نے گرفتار کیا ہے۔ چونکہ یہ محکمہ وزیراعلیٰ سندھ کے ماتحت ہے اس لیے ان کی کوشش تھی کہ وہ وزیرِ اعلیٰ یا ان کے کسی نمائندے بات کریں۔ یہ بھی پڑھیے  شہباز ’سپیڈ‘ اور سمی دین بلوچ ’بیبگر کو جیسے گھسیٹتے ہوئے لے جایا گیا وہ منظر کبھی نہیں بھول سکتا‘ بڑھتی شدت پسندی کے دوران بلوچ طلبہ کو ’ہوشیار رہنا پڑتا ہے کہ کوئی پیچھا نہ کر رہا ہو‘ بلوچ شاعرہ کی رہائی: ’کھڑکی سے دیکھا تو دو کالی ویگو، پولیس موبائل اور کالے رنگ کی وین کھڑی تھی‘ ان مظاہرین کی قیادت آمنہ بلوچ اور وائس فار بلوچ مسنگ پرسنز کی ڈپٹی سیکریٹری سمی بلوچ کر رہی تھیں، جبکہ مظاہرے میں انسانی حقوق کے رہنما پروفیسر ریاض احمد، نغمہ اقتدار اور صحافی فواد حسن بھی شامل تھے۔ آمنہ بلوچ سے جب بی بی سی کی بات ہوئی تو اس وقت وہ پولیس موبائل میں تھیں اور اُنھیں کلفٹن تھانے سے آرٹلری میدان تھانے منتقل کیا جا رہا تھا۔ ’ہم پر امن احتجاج کر رہے تھے۔ ہمیں کہا گیا کہ اسمبلی کے سامنے سے ہٹ جاؤ۔ ہم نے انکار کیا جس کے بعد پولیس افسر نے گالیاں دیں اور کہا جاؤ بیغرتو۔ پولیس نے سمی بلوچ، مہلب بلوچ، نغمہ شیخ سمیت دیگر خواتین پر بھی تشدد کیا جبکہ لڑکوں پر تو جیسے ٹوٹ پڑے۔‘  ،تصویر کا ذریعہTwitter/@XadeeJournalist،تصویر کا کیپشنمظاہرین کو منتشر کرنے کے بعد کئی افراد کو حراست میں لے لیا گیا پولیس کا مقدمہ درج کرنے کا عندیہ  پولیس نے 19 مردوں اور نو خواتین کو حراست میں لیا تھا۔ پولیس حکام نے کہا تھا کہ منگل کو بجٹ اجلاس ہے اور اگر یہ افراد ’نہ مانے‘ تو مقدمہ درج کیا جائے گا۔  انسانی حقوق کی کارکن اور صحافی رابعہ محمود نے سماجی رابطوں کی ویب سائٹ پر بتایا تھا کہ صحافی فواد حسن اور عوامی ورکرز پارٹی کے خرم علی کو بھی گرفتار کیا گیا ہے تاہم اب اُن کی بھی رہائی کی اطلاع سامنے آئی ہے۔   انسانی حقوق کمیشن پاکستان کے چیئرپرسن اسد اقبال بٹ نے پولیس تشدد کی مذمت کی ہے اور کہا ہے کہ کراچی یونیورسٹی کے بلوچ طلباء کو غیر قانونی اور غیر آئینی طریقے سے قانون نافذ کرنے والے اداروں نے اٹھا کر کسی مجاز عدالت میں پیش کرنے کے غائب کر دیا ہے، اور ان کی بازیابی کے لیے طلباء پرامن طریقے سے اپنا احتجاج ریکارڈ کروا رہے تھے تو ان کو بغیر جواز مارا پیٹا گیا۔  مظاہرین کا کہنا ہے کہ سات جون 2022 سے دونوں بلوچ طلبا تاحال سیکیورٹی ادارے کے پاس ہیں۔ اُنھوں نے قانون نافذ کرنے والے اداروں پر یہ الزام لگایا ہے کہ وہ کراچی میں بلوچوں کو ماورائے قانون اٹھا رہے ہیں، انسانی حقوق کی سنگین خلاف ورزیوں کے مرتکب ہو رہے ہیں، اور کراچی میں تعلیم حاصل کرنے والے طلبا کو نشانہ بنا رہے ہیں۔ یاد رہے کہ کراچی یونیورسٹی میں واقع کنفیوشس سینٹر کے چینی اساتذہ پر خودکش بم حملے میں تین چینی شہریوں سمیت چار افراد کی ہلاکت کے بعد سے انسانی حقوق کی تنظیموں کا کہنا ہے کہ بلوچ طالب علموں کو تحقیقات کے نام پر تنگ کیا جارہا ہے۔  کراچی یونیورسٹی کے ایک استاد نے بی بی سی کو بتایا کہ کئی طالب علم اس وقت امتحان بھی نہیں دے سکے کیونکہ اُنھیں خوف تھا کہ اُنھیں لاپتہ کر دیا جائے گا۔
79,pakistan,عاصمہ شیرازی کا کالم: غلامی میں آزادی کیسی؟,نعروں سے پیٹ بھرتا تو دُنیا صرف نعرے ہی لگا رہی ہوتی۔ سچ تو یہ ہے کہ نعروں سے نہ تو زرمبادلہ کے ذخائر بڑھتے اور نہ ہی اناج کی منوں بوریاں جن کی ہمیں اس وقت اشد ضرورت ہے۔ پنجابی زبان کی ایک کہاوت یہاں برمحل لگتی ہے جس میں ایک خاتون کو ’ولی‘ قرار دیا جاتا ہے جو ایک رات قبل ہی اپنی ’گمشدگی‘ کی پیشگوئی کر دیتی ہے۔   آج کل غذائی کمی کی خبر سناتے اور غیر ملکی غلامی کی تصویر دکھاتے سابق وزیراعظم عمران خان کی تقاریر سُن کر یاد آتا ہے کہ ملک کے معاشی حالات کا جو منظر نامہ اپنی حکومت کے رخصت ہوتے ہی وہ پیش کر رہے ہیں دراصل اُنھی کو معلوم تھا کہ کیا ہونے والا ہے۔  اُن کی ناک کے عین نیچے سے گُزرنے والے حقائق اور اُن کے وزیر خزانہ کی آنکھوں کے سامنے لہرانے والے اعداد و شمار حالات کا پیش منظر بخوبی بیان کر رہے تھے مگر کیا کرتے کہ انھوں نے تمام پیش گوئیاں حکومت کے خاتمے کے بعد کے لیے سنبھال رکھی تھیں۔  یہ سوال بار بار حکومتی نمائندوں سے پوچھا جاتا ہے کہ جناب آپ کو معلوم تھا کہ معاشی بحران ہے، ملک دیوالیہ ہونے کے درپے ہے، آئی ایم ایف کو منانے کے لیے پیٹرول کی قیمتوں کو بڑھانا ناگزیر ہے تو ایسی کیا پڑی تھی کہ حکومت گرائی اور یہ سب عذاب اپنے سر لے لیا۔  یہ سوال بھی اپنی جگہ اہم ہے کہ یا تو عمران خان صاحب خوش نصیب تھے یا پیش منظر سے آگاہ کہ ہم نہیں تو کوئی نہیں؟ حالیہ بجٹ کے بعد اب جب مہنگائی کا طوفان سونامی بنا کھڑا ہے، موجودہ حکومت، سابقہ حکومت کے حصے میں آنے والی ممکنہ مغلظات کا سامنا کر رہی ہے اور بظاہر سابقہ حکومت کے ساڑھے تین سال کا ملبہ اس دو ماہ کی حکومت پر گرتا نظر آ رہا ہے تو یہ سوال زبان زد عام ہے۔  اپوزیشن رہنما تسلیم کرتے ہیں کہ انھیں حالات کا بخوبی اندازہ تھا لیکن یہ فیصلے سیاسی اور معاشی دیوالیہ پن سے بچنے کے لیے کیے گئے۔ فروری کے اوائل میں آصف زرداری اور بلاول بھٹو ماڈل ٹاون ظُہرانے پر تشریف لے گئے۔ یہ ملاقات حیران کُن بھی تھی اور اچانک بھی۔۔۔ وجوہات پی ڈی ایم سے پیپلز پارٹی کی رخصتی اور اُس کے بعد کی الزامات کی سیاست تھی تاہم ان دنوں میں ایسا کیا ہوا کہ روایتی حریف نہ صرف ایک صفحے پر آئے بلکہ استعفوں کی سیاست پر اڑی کھڑی اور نون لیگ بھی عدم اعتماد کے لیے رضامند دکھائی دی۔  اس ملاقات میں اُس وقت کی حکومت کی فوری رخصتی کا فیصلہ کر لیا گیا تھا۔ نواز شریف اور شہباز شریف اس فیصلے پر تن من دھن سے آصف زرداری اور بلاول بھٹو کے ہم نوا ہوئے۔  وجوہات بہت سی تھیں مگر سب سے بڑی وجہ عمران خان کی اقتدار کی طوالت کی منصوبہ بندی اور ممکنہ وہ ’ایک صفحہ‘ تھا جو کم از کم آئندہ دس سال کی سیاست کو بدل کر رکھ سکتا تھا۔ یہ خدشہ بھی پیش نظر تھا کہ ممکنہ ایک صفحے کی صورت کے ذریعے آئین سے چھیڑ چھاڑ کا راستہ فراہم ہوتا اور آئندہ انتخابات کے نتائج دو تہائی بنانے کی ترکیب، صدارتی نظام، اٹھارہویں ترمیم کے خاتمے سمیت کئی بحرانوں کا شاخسانہ ثابت ہو سکتی تھی۔  ایسی صورت میں اپوزیشن رہنما جیلوں میں بند ہوتے اور یکطرفہ انتخابات کا انتظام کیا جاتا جس کی مثال سنہ 2018 میں سامنے آ چکی تھی۔ بہرحال ایسے وقت میں عدم اعتماد ہی غیر مقبول حکومت کو ختم کرنے میں کار آمد ثابت ہوتی، لہذا راوی بتاتا ہے کِہ سیاسی رہنماؤں کو یہ کڑوا گھونٹ پینے کا فیصلہ کرنا پڑا۔ دوسری جانب معاشی ماہرین اب برملا کہتے دکھائی دیتے ہیں کہ اگست سے پاکستان کے زرمبادلہ کے ذخائر میں واضح کمی آنا شروع ہو گئی تھی اور جنوری میں ہونے والی آئی ایم ایف ڈیل کو چند ہفتے بعد ہی سابق وزیراعظم نے توڑ ڈالا۔  عاصمہ شیرازی کے دیگر کالم پڑھیے  ’سازش‘ کے بیانیے کے مقابلے میں حکومت کا ’بےدم‘ بیانیہ انقلاب کا یو ٹرن: عاصمہ شیرازی کا کالم اور مجھے یوں نکالا: عاصمہ شیرازی کا کالم پیٹرول کی قیمتوں میں دس روپے کمی کر دی گئی جو آئی ایم ایف شرائط کی واضح خلاف ورزی تھی۔ سابق حکومت جانتی تھی کہ آنے والی حکومت اس کا خمیازہ بھگتے گی لہذا ملک کی بجائے محض سیاسی مفاد مدنظر رکھا گیا۔ اس معاشی بحران کا ذمہ بھی حکومتی اتحاد نے اپنے سر لیا اور یوں اب انھیں اس کی سیاسی قیمت بھی چکانا پڑے گی۔ مشکل وقت میں مشکل معاشی فیصلے حکمران اتحاد کو غیر مقبول کر رہے ہیں تاہم اس میں ایک بڑا کردار موجودہ اتحاد کی روایتی سیاست اور سماجی سطح پر عوام سے رابطوں کی کمی بھی ہے۔ تحریک انصاف کے پاس سوشل میڈیا کا ہتھیار موجود ہے تاہم حکمران اتحاد اس سے نابلد۔۔ میڈیا، سوشل میڈیا اور براہ راست عوام سے رابطوں کا فقدان حکمران اتحاد کے لیے بڑا چیلنج ہے۔ عوام سے دوری ہی دراصل وہ بارودی سُرنگ ہے جو معاشی اور سیاسی عدم استحکام کا باعث بن سکتی ہے۔  نعروں کے فریب سے نکل کر اب اصل راہنمائی کی طرف آنا ہو گا۔۔ عوام کو بتانا ہو گا کہ حقیقی آزادی کیسے حاصل ہو سکتی ہے جبکہ ہم آئی ایم ایف کی شرائط کے غلام ہیں۔ سب بیچنے والے آزادی کے نعرے لگا رہے ہیں۔ بقول احمد ندیم قاسمی۔۔۔ بارشیں تو یاروں نے کب کی بیچ ڈالی ہیں اب تو صرف غیرت کی راکھ ہے ہواؤں میں تم ہمارے بھائی ہو، بس ذرا سی دوری ہے ہم فصیل کے باہر ، تم محل سراؤں میں بے وقار آزادی، ہم غریب ملکوں کی تاج سر پہ رکھا ہے، بیڑیاں ہیں پاؤں میں
80,pakistan,’بھنگیوں کی توپ‘ جس کی تیاری کے لیے لاہور کے ہندوؤں سے تانبے کے برتن بطور جزیہ لیے گئے,اٹھارویں صدی آدھی سے زیادہ بیت چکی تھی۔ افغان حکمران احمد شاہ ابدالی، جو بعد میں درانی کہلائے، پے درپے حملوں کے بعد ہندوستان میں لڑکھڑاتے مغل اقتدار کا پنجاب میں خاتمہ کر چکے تھے مگر دشمن ابھی باقی تھے۔  اسی دوران دو نئی توپیں بنانے کا حکم صادر ہوا مگر اس کام کے لیے درکار دھات کم پڑ گئی۔  محقق مجید شیخ لکھتے ہیں کہ ’حکم دیا گیا کہ لاہور کے ہندو باشندے جزیہ ادا کریں۔ لاہور کے صوبیدار شاہ ولی خان کے سپاہی ہر ہندو گھر سے تانبے یا پیتل کے سب سے بڑے برتن جمع کرتے۔ جب کافی دھات جمع ہو گئی تو لاہور کے ایک ہنرمند، شاہ نذیر، نے اس کی ڈھلائی کر کے اس سے توپیں تیار کیں۔‘  جب توپیں تیار ہو گئیں تو انھیں ’زمزمہ‘ کا نام دیا گیا اور انھیں پہلی بار 14 جنوری 1761 کو پانی پت کی تیسری جنگ میں مراٹھا (مرہٹا) فوج کے خلاف استعمال کیا گیا۔  جے جی ڈف نے ’ہسٹری آف مراٹھا‘ میں دعویٰ کیا ہے کہ اس جنگ میں ایک لاکھ سے زیادہ فوجی مارے گئے، جن میں سے ’تقریباً 40 ہزار کو جنگ کے بعد دو بڑی توپوں سے اڑا دیا گیا۔‘ اس ’فتح‘ کے بعد احمد شاہ ابدالی لاہور کے راستے کابل واپس چلے گئے۔ وہ دونوں توپوں کو ساتھ لے جانا تھا مگر ایک لے جا سکے اور وہ بھی کابل جاتے ہوئے دریائے چناب میں گر گئی۔ دوسری توپ جسے ابھی بہت کچھ دیکھنا تھا لاہور کے نئے صوبیدار خواجہ عبید کی دیکھ بھال میں چھوڑ دی گئی۔  ،تصویر کا ذریعہGetty Images،تصویر کا کیپشناحمد شاہ ابدالی کا فرضی خاکہ شہنشاہ اورنگزیب عالم گیر کے سنہ 1707 میں اس دنیا سے جانے کے بعد نااہل مغل بادشاہوں پر افغان اور ایرانی حملہ آوروں کی یلغاریں تو رہیں ایک طرف، پنجاب کے دیہی علاقوں میں، سکھوں نے مغلوں کی گرفت کم زور ہونے کا فائدہ اٹھاتے ہوئے متعدد گروہ یا جتھے بنا لیے تھے۔  سنہ 1716 میں قائم ہونے والے ایک جتھے کا نام ’جتھا بھنگیاں‘ تھا۔ بھنگ کی لت میں مبتلا ہونے کی وجہ سے سکھوں کی فوج دل خالصہ کے اس جتھے کو بھنگی کا نام دیا گیا۔  کہا جاتا ہے کہ اس کا نشہ آور مشروب انھیں ٹھنڈک پہنچاتا اور لڑائی میں جوش کا باعث بنتا اور نڈر کر دیتا تھا۔ اس زبردست جتھے کے جاٹ بانی چھجا سنگھ (چھجو سنگھ) امرتسر سے چوبیس کلومیٹر دور ایک گاؤں پنجواڑ کے رہنے والے تھے۔  یہ بھی پڑھیے ’کرائے کا اطالوی فوجی‘ جو پشاور کا سخت گیر حاکم بنا اور زندگی کی بازی محبت کے ہاتھوں ہارا پشاور کے کوہاٹی گیٹ میں مدفن ’پری چہرہ‘ نادر شاہ کی محبوب بیوی تھیں یا محبوبہ وہ مسلمان لڑکی جس کے لیے مہاراجہ رنجیت سنگھ کو کوڑے کھانے پڑے کنہیا لال تاریخ پنجاب میں لکھتے ہیں کہ چھجا سنگھ نے دسویں گرو، گوبندسنگھ، سے امرت لے کر سکھ مذہب اپنایا تھا۔  وہ اپنے ساتھیوں کا حوصلہ انھی گرو کی اس بشارت سے بڑھاتے کہ انھیں ایک دن پنجاب پر راج کرنا ہے۔ اسی یقین کے تحت وہ پنجاب میں مغل حکومت کے خلاف سرگرمیوں میں حصہ لیتے۔ ہتھیار چونکہ عمومی طور پر کم تھے اس لیے یہ جتھا گوریلا حملے ہی کرتا۔ سید محمد لطیف کا ’ہسٹری آف دی پنجاب‘ میں لکھنا ہے کہ متعدد سکھوں نے اس جتھے میں شمولیت اختیار کی۔ اب مسلح افراد نے مخبروں اور سرکاری اہلکاروں کے دیہات پر رات کے وقت حملے شروع کر دیے جنھیں جو قیمتی سامان ہاتھ لگتا، لے اڑتے۔  بٹالوی کہتے ہیں کہ چھجا سنگھ کی موت کے بعد اُن کے ایک ساتھی بھیما سنگھ (بھوما سنگھ) نے ان کی جگہ لی۔ یہ موگا کے قریب ونڈی پرگنا میں گاؤں ہنگ کےایک ڈھلوں جاٹ تھے۔  بھنگی جتھے سمیت سکھ جتھوں کے علاقے بڑھے تو یہ ’مِثلیں‘ کہلائے۔ مؤرخین لیپل گریفن اور سید محمد لطیف کے مطابق بھیما سنگھ قصور کے رہائشی تھے اور انھیں سکھوں کی بارہ مثلوں میں سے ایک اور سب سے مشہور اور طاقتور بھنگی مثل کا حقیقی بانی کہا جاسکتا ہے۔   بھیما سنگھ نے 1739 میں ایرانی بادشاہ نادر شاہ کی فوجوں کے ساتھ جھڑپوں میں اپنا نام روشن کیا۔ بھیما سنگھ کی انتظامی صلاحیت سے مثل کو طاقت ملی۔ ان کی موت سنہ 1746 میں ہوئی۔ چونکہ بھیما سنگھ بے اولاد تھے اس لیے اُن کے بھتیجے ہری سنگھ اُن کے جانشین ہوئے۔  اُن سے پہلے اس مثل کے رہزن صرف رات کے اندھیر ے میں لوٹ مار کرتے تھے مگر انھوں نے یہ کام دن کے اُجالے میں بھی شروع کر دیا۔ اپنے ساتھیوں کے ساتھ سو، سو میل تک ڈاکے ڈالتے اور غارت گری کر کے واپس پہنچ جاتے۔  ہری سنگھ نے لاہور اور زمزمہ پر قبضہ کر کے اس کا نام بدل کر ’بھنگیاں والی توپ‘ یا ’بھنگیاں دی توپ‘ رکھ دیا۔ لہنا سنگھ، گجر سنگھ اور کاہنیا مثل کے سوبھا سنگھ نے احمد شاہ ابدالی کی افغان افواج کے ساتھ ایک طویل گوریلا جنگ کے بعد 16 اپریل 1765 کو لاہور پر قبضہ کیا۔  وہ 20 گھڑ سواروں کے گروہوں میں تقسیم ہو کر حملہ کرتے اور بھاگ جاتے اور پورے دو مہینے تک ایسا دن رات بغیر وقفے کے چلتا رہا۔  لاہور کے قلعے پر قبضہ ایک جرات مندانہ کارروائی تھی۔ رات کے وقت گجر سنگھ کے آدمیوں نے ایک ہی وقت میں ہر سمت سے کالے کپڑے پہنے بیرونی دیواریں پھلانگیں اور سب کو مار ڈالا۔ اس کے بعد مرکزی دروازہ کھولا اور لہنا سنگھ اور اُن کےساتھی قلعے میں داخل ہو گئے۔  تب گجر سنگھ کی فوجیں پنجاب کے زیادہ سے زیادہ علاقے پر قبضہ کرنے کے لیے روانہ ہوئیں۔ فوج میں سبھی صرف سوکھے چنے، چند 'کشمش کے دانے' اور چھوٹی مشکیزوں میں پانی لے کر چلتے۔  انھوں نے لوگوں کو اکٹھا کیا اور اعلان کیا کہ لاہور ’گرو کا گہوارہ‘ ہے، کیونکہ چوتھے گرو رام داس کی پیدائش لاہور میں چونا منڈی میں ہوئی تھی۔ یہ سکھ دور کا آغاز تھا۔  اپنے 30 سالہ دور میں ان تینوں حکمرانوں نے لاہور کو تین علاقوں میں تقسیم کیا۔ لہنا سنگھ نے لاہور کے قلعے اور اندرون شہر پر حکمرانی کی، گجر سنگھ بھنگی نے لاہور کا مشرقی حصہ شالیمار باغ تک سنبھالا جبکہ سوبھا سنگھ نے نیاز بیگ تک مغربی حصے کا کنٹرول سنبھال لیا۔ گجر سنگھ نے ایک نیا قلعہ بنایا جس کا نام آج تک قلعہ گجر سنگھ ہے۔ سوبھا سنگھ نے اپنا قلعہ باغ زیب النسا میں بنایا۔  جب ابدالی سنہ 1766 میں واپس آئے اور 22 دسمبر کو لاہور میں داخل ہوئے تو سکھ حکمران وہاں سے چلے گئے۔ احمد شاہ نے لہنا سنگھ سے بات چیت کرنے کی کوشش کی اور دوستی کی علامت کے طور پر انھیں افغان خشک میوہ جات کی ایک ٹوکری بھیجی۔  لہنا سنگھ نے سوکھے چنے کی ٹوکری کے ساتھ یہ تحفہ واپس کیا، جس کا مطلب تھا کہ وہ ہمیشہ مزاحمت کریں گے۔  رہی توپ تو یہ بھنگی سرداروں، لہنا سنگھ اور گجر سنگھ کے قبضے میں تھی جب سکرچکیا مثل کے سردار، چڑھت سنگھ، جنھوں نے لاہور پر قبضہ کرنے میں بھنگیوں کی مدد کی تھی، اسے غنیمت میں سے اپنا حصہ قرار دیا۔ چڑھت سنگھ نے اسے 2000 سپاہیوں کی مدد سے گوجرانوالا پہنچایا۔  اس کے فوراً بعد احمد نگر کے چٹھوں نے سکرچکیا کے سردار سے یہ توپ چھین لی۔ دو چٹھا بھائیوں احمد خان اور پیر محمد خان کے درمیان اس کے قبضے پر جھگڑا ہوا۔ لڑائی میں احمد خان کے دو بیٹے اور پیر محمد خان کے ایک بیٹے مارےگئے۔ گجر سنگھ بھنگی، جنھوں نے پیر محمد خان کی اُن کے بھائی کے خلاف مدد کی تھی، توپ گجرات لے گئے۔  سنہ 1772 میں چٹھوں نے توپ واپس لے لی اور اسے رسول نگر منتقل کر دیا۔  اُدھر ہری سنگھ کے مرنے کے بعد مہان سنگھ کو سردار منتخب کیا گیا۔ مہان سنگھ کی وفات ہوئی تو ہری سنگھ کے بیٹے جھنڈا سنگھ اور گنڈا سنگھ، سکھ رعایا کی حمایت سے مثل کے سربراہ بنے۔  مزید پڑھیے جہانگیر کے دربار میں برطانوی شاہ کا 'شیخی باز' سفیر اسپ لیلیٰ: رنجیت سنگھ کی وہ گھوڑی جسے کوہِ نور پہنایا گیا ایک بادشاہ کی اپنی کنیز سے محبت کی داستان جس کا اختتام زہر کا پیالہ پینے پر ہوا نادر شاہ: فارس کا بادشاہ جس نے مغلیہ سلطنت کے اختتام اور انگریز راج کی بنیاد رکھی جھنڈا سنگھ ہی توپ کو سنہ 1773 میں امرتسر لے گئے۔ جھنڈا سنگھ جموں پر حملے میں مارے گئے، وہ بے اولاد تھے۔گنڈا سنگھ نے پٹھان کوٹ پر یلغار کر دی، وہ حقیقت سنگھ کے ہاتھوں مارے گئے۔ ان کے بیٹے گلاب سنگھ اپنی کم سنی کی بنا پر مثل کے سردار نہ بن سکے تو گنڈا سنگھ کے چھوٹے بھائی دیسو سنگھ کو سردار بنایا گیا۔ اُن کے بعد گنڈا سنگھ کے بیٹے گلاب سنگھ سردار بنے جن کے وقت میں مہاراجا رنجیت سنگھ نے لاہور پر قبضہ کیا۔  جب رنجیت سنگھ شہر کی فصیلوں کے باہر کھڑے تھے، تب تک لہنا سنگھ، گجر سنگھ اور سوبھا سنگھ کی موت ہو چکی تھی اور ان کے تین کمزور بیٹے، چیت سنگھ، مہر سنگھ اور صاحب سنگھ، ان کی جگہ لے چکے تھے۔ کمزور قیادت کے زوال کا وقت آن پہنچا تھا۔   موضع بیسن کے مقام پر گلاب سنگھ اور رنجیت سنگھ کی فوجوں میں ٹکراؤ ہوا۔ اگلے دن زبردست رن پڑنے کی توقع تھی۔ رات کو گلاب سنگھ نے اس قدر شراب پی کہ دوسرے دن ان کی آنکھ نہ کھلی جس کے باعث اُن کی فوج تتر بتر ہو گئی۔  ان کے مرنے کے بعد ان کے بیٹے گوردت سنگھ بھنگی مثل کے سردار بنے۔ انھوں نے رنجیت سنگھ پر چڑھائی کا منصوبہ بنایا، مگر رنجیت سنگھ کو خبر ہو گئی اور انھوں نے امرتسر پر حملہ کر کے انھیں شہر سے نکال کر خود شہر پر قبضہ کر لیا۔  کچھ دیہات اُنھیں گزارے کو دیے، جو کچھ عرصہ بعد واپس لے لیے گئے۔ گلاب سنگھ کے مرنے کے بعد اس خاندان میں کوئی بھی اہل پیدا نہ ہوا اور یوں یہ مثل اپنے اختتام کو پہنچی۔  سنہ 1802 میں جب مہاراجارنجیت سنگھ نے امرتسر پر قبضہ کیا تو توپ اُن کے ہاتھ لگ گئی۔ رنجیت سنگھ کے دورِ حکومت کے تاریخ نگار، خاص طور پر سوہن لال سوری اور بوٹے شاہ، لکھتے ہیں کہ بھنگیوں نے کانھیوں اور رام گڑھیوں کے خلاف دینا نگر کی لڑائی میں یہ توپ استعمال کی۔ رنجیت سنگھ نے اسے ڈسکہ، قصور، سوجان پور، وزیر آباد اور ملتان کی مہموں میں استعمال کیا۔  ان کارروائیوں میں توپ کو شدید نقصان پہنچا اور یہ مزید استعمال کے لیے نامناسب قرار دے دی گئی، اسی لیے اسے واپس لاہور لانا پڑا۔ اسے لاہور کے دلی دروازے کے باہر رکھا گیا، جہاں یہ 1860 تک موجود رہی۔  جب سنہ 1864 میں مولوی نور احمد چشتی نے تحقیق چشتی مرتب کی تو انھوں نے اسے لاہور میوزیم کے عقب میں وزیر خان کے باغ کی بارہ دری میں کھڑا پایا۔ سنہ 1870 میں اسے لاہور میوزیم کے دروازے پر ایک نئی پناہ گاہ ملی۔  برطانوی دور میں اس توپ کو پہلے دلی دروازے اور بعد میں عجائب گھر لاہور کے سامنے رکھ دیا گیا۔ انارکلی بازار کے رخ پر سنگِ مرمر کے چبوترے پر یہ 265 سال پرانی توپ ’کمز گن‘ بھی کہلائی۔ یہ نام برطانوی مصنف رڈیارڈ کپلنگ کے ناول 'کِم' کی نسبت سے دیا گیا۔ یہ ناول کچھ یوں شروع ہوتا ہے: ’کِم بلدیہ کے احکامات کی خلاف ورزی کرتے ہوئے پرانے عجائب گھر سامنے رکھی توپ زمزمہ پر بیٹھا تھا۔‘ مزید پڑھیے رنجیت سنگھ کی وہ ’محبوبہ‘ جس نےمہارانی بنے بغیر پنجاب پرحکومت کی قراقرم کی چوٹیوں کے سائے میں روسی اور برطانوی جاسوسوں کی آنکھ مچولی حوریم سلطان سے قُسم سلطان: بازار میں بِکنے سے عثمانی سلطانوں کی مائیں بننے تک  ساڑھے نو انچ دہانے کی اس سوا چودہ فٹ لمبی توپ کو مقامی لوگ زیادہ تر ’بھنگیوں کی توپ‘ ہی کہتے ہیں۔ توپ کا دہانا گو اب بھی پانی پت کے رُخ پر ہے مگر اب خون بہانا ترک ہے۔ کبوتر اب یہاں دانا دنکا چگتے اور امن سے اڑتے پھرتے ہیں۔   شاید اسی گرمی کا اثر تھا کہ جب ہم نے بوسیدہ ہوتے قلعہ گجرسنگھ کی تصویرکشی کی کوشش کی تو کچھ لوگ ہم سے الجھ پڑے۔ ہم سے اجازت نامہ طلب کرنے لگے، اس قلعے کی باقیات کی تصویریں بنانے کا۔ چند گرتی کھڑکیوں پر مشتمل ایک دیوار اور دروازے کا پتا دیتی ایک محراب۔ یہی کچھ باقی ہے اس قلعے کا۔  نہ جانے وہ لوگ اس تاریخی اہمیت کی عمارت کو ہر دم نقصان پہنچاتے اور ہر کچھ عرصے بعد تجاوزات سے چھپاتے ہوئے کس سے اجازت لیتے ہوں گے!
81,pakistan,کراچی میں امریکی قونصل خانے پر حملہ: جب ’گلی محلے کے انتہا پسندوں‘ نے امریکہ تک خوف پھیلا دیا,"دھماکہ ایسا تھا کہ چند لمحے تو کچھ اور سُنائی ہی نہ دیا۔ پیالی ہوا میں اُچھلی اور اس سے چائے پینے کی کوشش کرتی ندا سیڑھیوں سے گر کر نظروں سے اوجھل ہو گئیں، عاصمہ شیرازی کے مسکراتے چہرے پر حیرت اور پریشانی حاوی ہو گئی جبکہ برطانوی صحافی رچرڈ گوزلن کی شکل سے خوف ٹپکنے لگا۔ آج سے ٹھیک 20 برس پہلے یعنی 14 جون 2002 کو کراچی میں امریکی قونصل خانے پر ہونے والا خودکُش حملہ مجھے ایسے ہی یاد ہے جیسے ایک ڈراؤنا خواب۔  اس حملے میں 11 پاکستانی ہلاک اور 45 زخمی ہوئے، بیس سے زیادہ گاڑیاں تباہ ہوئیں جبکہ آس پاس کی عمارتوں اور ہوٹلوں کے لگ بھگ تمام بیرونی شیشے ٹوٹ گئے۔  یہ جمعے کا دن تھا۔ اُس روز ہم سب یعنی جیو نیوز کے ’بانی عملے‘ کے تمام ارکان، صحافی، کارکن اور انتظامی افسران کراچی کی زیب النِسا سٹریٹ پر واقع ہوٹل ’آواری ٹاورز‘ میں قائم جیو نیوز کی تربیت گاہ میں جمع تھے۔  چونکہ یہ پاکستان میں پرائیوٹ الیکٹرانک میڈیا کا ابتدائی دور تھا لہٰذا عملاً کوئی نہیں جانتا تھا کہ نجی لائیو نیوز چینل کی نشریات چوبیس گھنٹے اور ہفتے کے ساتوں دن کیسے جاری رہتی ہے اور اسی کمی کو پورا کرنے کے لیے جیو نیوز کی انتظامیہ نے تربیت کا اہتمام کیا اور ایسے امریکی و برطانوی ماہرین کی خدمات حاصل کی گئی تھیں جو پہلے بی بی سی اور سی این این جیسے نشریاتی اداروں میں صحافتی خدمات انجام دے چکے تھے۔ اس حملے کی منصوبہ بندی کیسے اور کب ہوئی؟ حملہ آوروں میں کون کون شامل تھا اور ملزموں کی گرفتاری کیسے ہوئی؟ یہ جاننے سے قبل اس وقت کے پاکستان کے سیاسی اور سکیورٹی حالات کا جائزہ لینا ضروری ہے۔  ملک کے اندر اور باہر سیاسی، سکیورٹی ماحول یہ وہ وقت تھا جب گیارہ ستمبر 2001 کے حملوں (نائن الیون) کے بعد امریکہ نے شدّت پسند اُسامہ بن لادن اور اُن کی تنظیم ’القاعدہ‘ کے خلاف افغانستان میں فوج داخل کر رکھی تھی اور افغانستان میں درپیش اس صورتحال کا اثر پاکستان میں بھی محسوس کیا جا رہا تھا۔ مغربی سرحد پر جنگ زدہ افغانستان سے لاکھوں پناہ گزین نقلِ مکانی کر کے پاکستانی قبائلی علاقے (فاٹا) اور وہاں سے کراچی جیسے شہروں تک منتقل ہو رہے تھے اور خود پاکستان پہلے ہی سیاسی عدم استحکام اور مخدوش امن و امان کی وجہ سے دوہرے عذاب کا شکار تھا۔  12 اکتوبر 1999 کو اقتدار پر قابض ہونے والی فوجی حکومت کو بھی فرقہ وارانہ تشدد کی ایسی شدید لہر کا سامنا تھا کہ آئے دن ڈاکٹرز، مذہبی و دینی، فرقہ وارانہ، سیاسی و مذہبی تنظیموں کے عہدیداران، اعلیٰ سماجی شخصیات اور دیگر اہم سماجی انتظامی و سیاسی مراتب پر فائز افراد کو فرقہ وارانہ قتل و غارت کے دوران ہدف بنا کر قتل کیا جا رہا تھا یا پھر فرقہ وارانہ تنظیموں کے مسلّح جتّھے ایک دوسرے کی عبادت گاہوں پر منظم حملے کر رہے تھے۔  صورتحال پر قابو پانے کے لیے فوجی حکومت نے اکتوبر سنہ 2002 میں تشدد میں ملوّث کئی تنظیموں پر پابندی عائد کر دی جو مذہبی سیاسی و سماجی حلقوں میں شدید غم و غصّے کی وجہ بن چکی تھی۔ دوسری طرف مشرقی سرحد پر انڈیا کے ساتھ فوجی کشیدگی بھی عروج پر تھی کیونکہ انڈیا کے زیر انتظام کشمیر میں انڈین افواج پر حملے معمول بن چکے تھے اور انڈیا ان حملوں کا الزام ’پاکستانی حمایت یافتہ شدّت پسندوں‘ پر عائد کر رہا تھا۔ ایسے ہی میں 13 دسمبر 2001 کو انڈین پارلیمان پر حملہ ہوا جس کا الزام بھی انڈیا کی جانب سے حافظ سعید کی لشکر طیبہ اور مولانا مسعود اظہر کی جیشِ محمد پر عائد کیا گیا۔  اس پر پاکستان اور انڈیا میں زبردست کشیدگی ہوئی اور بات سرحدوں پر فوجوں کی صف بندی تک جا پہنچی۔ اب ایک طرف افغانستان اور دوسری طرف انڈیا کی اس صورتحال سے پاکستان کو مشرقی اور مغربی دونوں سرحدوں پر محاذ آرائی کا سامنا تھا جبکہ اسی دوران پاکستان اندرونی طور پر امن و امان کے بحران سے دوچار تھا۔ اُن حالات میں جیسے ہی امریکہ و عالمی افواج نے افغانستان پر حملہ کیا تو اس جنگ کے خلاف پاکستان بھر میں زبردست ردعمل دیکھا گیا۔ دائیں بازو کی جانب جھکاؤ رکھنے والی سیاسی و مذہبی جماعتوں کے تحت ملک بھر میں امریکہ مخالف احتجاجی جلسوں کا سلسلہ شروع ہوا۔ امریکی قونصل خانے پر اس خودکُش حملے سے صرف پانچ ہفتے قبل یعنی 8 مئی سنہ 2002 کو بھی ہوٹل آواری ٹاورز سے ذرا ہی دور کلب روڈ پر واقع ہوٹل شیرٹن پر ایک بم حملے میں 11 فرانسیسی انجینیئر مارے جا چکے تھے۔ دس روز بعد 17 مئی 2002 کو اسلام آباد میں ایک چرچ پر حملے میں پانچ افراد ہلاک ہوئے تو امریکہ نے پاکستان میں اپنے سفارتی عملے کی تعداد کم کر دی۔ صرف ضروری عملہ ہی اسلام آباد کے سفارتخانے یا کراچی جیسے قونصل خانے پر تعینات تھا کہ 14 جون کو یہ خودکُش حملہ ہوا۔  امریکی قونصل خانے پر حملہ کیسے ہوا؟ امریکی قونصل خانہ عبداللّہ ہارون روڈ پر واقع تھا۔ اس کی ایک جانب سٹیٹ گیسٹ ہاؤس اور دوسری جانب ہوٹل میریٹ جبکہ عین سامنے فریئر ہال اور سندھ کلب واقع تھے۔ عقب میں وزیر اعلیٰ سندھ کی سرکاری رہائش گاہ اور اعلیٰ حکومتی شخصیات کا سرکاری مہمان خانہ ’قصرِ ناز‘ واقع تھے۔ عینی شاہدین (نے مجھے اُس وقت جو بتایا) اور بی بی سی کے پاس موجود دستاویزات کے مطابق حملہ آور، جو ایک سفید سوزوکی ہائی روف گاڑی میں سوار تھا، نے 11 بجے کے لگ بھگ قونصل خانے کی دیوار کے عین سامنے قائم حفاظتی چوکی کے قریب پہنچتے ہی خود کو گاڑی سمیت دھماکے سے اُڑا دیا۔ دھماکہ اتنا شدید تھا کہ دو پولیس اہلکاروں اور دو سکیورٹی گارڈز سمیت کم از کم آٹھ افراد تو موقع پر ہی ہلاک ہو گئے جبکہ 45 افراد شدید زخمی ہوئے۔  مرنے والوں کی لاشیں ٹکڑوں اور چیھتڑوں میں بٹ گئیں اور یہ انسانی اعضا سڑک کے دونوں جانب یہاں تک کے فریئر ہال کے سبزہ زار میں جا گرے۔ کچھ باقیات فٹ پاتھ اور سڑک پر بکھر گئیں۔ دھماکہ ہوتے ہی سڑک پر موجود بچ جانے والے افراد شدید خوف و ہراس کا شکار ہو گئے۔ افراتفری سے سڑک پر چلتی کئی گاڑیاں آپس میں ٹکرا گئیں اور اس سے بھی کئی افراد زخمی ہوئے۔ دھماکے سے سڑک پر قریباً 10 فُٹ چوڑا گڑھا پڑ گیا اور دھماکے کی گونج میلوں دور تک سنی گئی۔  ایک گاڑی میں سوار ایک ڈرائیونگ سکول کی تین زیر تربیت طالبات اور اُن کی انسٹرکٹر سمیت جو لوگ بھی ہلاک ہوئے، یہ سب پاکستانی تھے۔ 15 جون 2002 کی نیویارک ٹائمز کی اشاعت کے مطابق اسلام آباد کے امریکی سفارتخانے کے ترجمان کا کہنا تھا کہ حملے میں قونصل خانے کے بھی چھ ملازمین زخمی ہوئے جن میں سے صرف ایک امریکی شہری تھا۔ نیویارک ٹائمز کے مطابق (اس وقت کراچی پولیس کے سربراہ)  ڈی آئی جی طارق جمیل نے بتایا کہ حملے میں جو دو پولیس اہلکار ہلاک ہوئے وہ قونصل خانے کی حفاظت پر تعینات تھے۔  خبر رساں ادارے روئٹرز کے مطابق ہلاک ہونے والوں کی لاشیں اور اعضا 200 گز دور تک جا گرے۔ ،تصویر کا ذریعہGetty Images،تصویر کا کیپشنحملے میں قریب کھڑی 20 سے زائد دیگر گاڑیاں بھی تباہ ہوئیں فریئر ہال کے قریب تعینات ایک نجی سکیورٹی گارڈ شریف اجنبی نے امریکی خبر رساں ادارے ایسوسی اینڈ پریس (اے پی) کو بتایا تھا کہ ’ایک زخمی شخص کا اُڑتا ہوا بدن ہوا میں دکھائی دیا پھر میرے بالکل قریب آ گرا مگر اس سے پہلے کہ ہم اُسے پانی یا طبی امداد دے سکتے، وہ دم توڑ گیا۔‘ عینی شاہدین نے اے پی کو یہ بھی بتایا کہ حملہ ہوتے ہی امریکی ’میرینز‘ نے قونصل خانے پر حفاظتی پوزیشنز سنبھال لیں۔ نیویارک ٹائمز کے مطابق اسلام آباد میں امریکی سفارتخانے کے ترجمان مارک وینٹ ورتھ کا کہنا تھا کہ دھماکہ قونصل خانے کی دیوار سے محض 50 فٹ کے فاصلے پر ہوا اور قونصل خانے کی عمارت کو بھی نقصان پہنچا۔ دھماکے سے آس پاس کیا سراسیمگی پھیلی یہ جاننے کے لیے آپ کو میرے ساتھ واپس قونصل خانے سے چند سو گز دور جیو نیوز کی تربیت گاہ تک چلنا پڑے گا۔  ہوٹل آواری ٹاورز میں کیا ہوا؟ اُس روز ہم پہلی بار ’کیمرہ‘ پڑھ رہے تھے اور تربیت گاہ کے مرکزی حال میں ٹرائی پوڈز پر درجنوں کیمرے  ایک ساتھ کھلے ہوئے تھے کہ معمول کے مطابق گیارہ بجے چائے کا وقفہ ہوا تو مرکز کے مختلف گوشوں سے نکل کر قریباً سب ہی لوگ ہوٹل کے بیرونی حصّے پر آ کھڑے ہوئے۔ جیو نیوز ٹی وی پر عوام کے سامنے آنے والا سب سے ’پہلا چہرہ‘ ندا فاطمہ کا تھا جو اب ندا فاطمہ سمیر ہو چکی ہیں اور امریکی نشریاتی ادارے وائس آف امریکہ سے وابستہ ہو کر واشنگٹن میں مقیم ہیں۔  چائے کے اس وقفے میں ندا، ساتھی صحافی (اور اب معروف اینکر) عاصمہ شیرازی اور میں اپنے برطانوی (سکاٹش) تربیت کار رچرڈ گوزلن سے گفتگو کر رہے تھے کہ اچانک فضا ہولناک دھماکے سے لرز اٹھی۔ گونج ایسی تھی کہ چند لمحوں کے لیے تو کان سُننے کی صلاحیّت سے ہی محروم ہو گئے۔  دھماکہ ہوتے ہی میں نے ندا کے ہاتھ میں پکڑی چائے کی پیالی ہوا میں اچھلتے دیکھی اور وہ خود سیڑھیوں سے لڑھک کر نظروں سے اوجھل ہو گئیں۔  اب عاصمہ شیرازی کے چہرے پر بھی حیرت، پریشانی اور صدمے کے ملے جُلے تاثرات تھے جبکہ رچرڈ کی شکل پر شدید خوف، تشویش اور گھبراہٹ عیاں تھی۔  چند ثانیوں تک تو ہم سب سکتے کی سی کیفیت میں یہ اندازہ لگانے کی کوشش کرتے رہے کہ ہوا کیا ہے؟ ندا فاطمہ آج بھی اس واقعے کو یاد کرتے ہوئے لہجے میں دبے خوف کو چھپا نہیں سکتیں۔ ’ذہن ماؤف ہو گیا تھا۔ دھماکہ اتنا اچانک اور غیر متوقع تھا کہ سمجھ میں ہی نہیں آیا کہ ہوا کیا۔ دھماکہ ہمارے قریب نہیں ہوا تھا لیکن اُس کی شدّت دل ہلا دینے کے لیے کافی تھی۔ مجھے لگا کہ کسی نے ہمارے کان پر ہی بم پھاڑ دیا۔‘ ’میں بالکل سیڑھیوں کے آغاز پر کھڑی تھی۔ پہلے میرے ہاتھ سے چائے کا کپ ہوا میں اچھلا اور پھر میں خود سیڑھیوں پر لڑھکتی چلی گئی۔ گرنے سے چوٹ بھی لگی ہوگی مگر پہلا خیال یہی آیا تھا کہ یہ حملہ ہم پر ہی ہوا ہے کیونکہ ہمارے ساتھ امریکی و برطانوی صحافی کھڑے ہیں اور انھیں نشانہ بنانے کی کارروائی ہوئی ہے۔‘ ’ہوش و حواس بحال ہوئے تو میں اٹھ کھڑی ہوئی۔ پہلی نظر ایڈا ( ایک اور برطانوی تربیت کار) پر پڑی جو ہوٹل کی عمارت کی جانب بھاگتی نظر آئیں۔ میں سمجھی کہ وہ پناہ کی تلاش میں ہیں۔ کسی نے چیخ کر ایڈا کو ہوٹل کی عمارت میں داخل ہونے سے روکنا چاہا بھی مگر ایڈا کا بچہ اوپر ہوٹل میں تھا اور دھماکے کے بعد ممتا کے ہاتھوں مجبور ایڈا بچّے کی فکر میں حواس باختہ تھیں۔‘ عاصمہ شیرازی بھی اس وقت کو یاد کرتے ہوئے بتاتی ہیں کہ ’دھماکہ ہوتے ہی ندا گری تو میں دہل کر رہ گئی۔ بچ جانے پر بھی یقین ہی نہیں آیا کہ ہم بچ گئے۔ آپ تو کرائم رپورٹر تھے مگر ہم کو تو کوئی تجربہ تھا ہی نہیں۔ عمارت کا وہ فلور جہاں ہم تھے۔۔ کانپ سا گیا۔‘ ندا فاطمہ اور عاصمہ شیرازی کی طرح مجھے اور وہاں موجود تمام پاکستانی ساتھیوں کو بھی پہلا خیال یہی آیا تھا کہ یہ حملہ اُن غیر ملکی صحافیوں پر ہی کیا گیا ہے جو ہمارے ساتھ کھڑے ہیں۔ اچانک مجھے یاد آیا کہ اوپر درجنوں کیمرے بالکل تیار ہیں، میں نے چیخ کر قریب کھڑے محبوب احمد کو آواز دی کہ ’کیمرہ۔۔۔ کیمرہ لے کر آئیں پلیز۔‘ محبوب احمد پہلے دن سے جیو نیوز کے چیف کیمرہ مین تھے۔ جیو نیوز سے وابستہ ہونے سے پہلے ہی وہ بھی میری طرح درجنوں دھماکے کور کر چکے تھے۔ اسی افراتفری میں بھی ہم دونوں نیچے اتر کر زیب النِسا سٹریٹ پر پہنچ گئے۔ محبوب احمد یاد کرتے ہیں کہ ’ہر طرف انسانی لاشیں اور کٹے پھٹے انسانی اعضا نظر آنے شروع ہوئے۔ کسی کا دھڑ پیڑ پر لٹکا تھا کسی کی لاش قونصل خانے کی عمارت کے سامنے پڑی تھی۔ کوئی لاش دھماکے کے اثر سے اُڑ کر سامنے فرئیر ہال کے سبزہ زار پر جا گری تھی۔ ہمارے علاوہ وہاں تب کوئی بھی تھا۔ خوف سے ٹریفک معطل ہو چکا تھا اور اگر کوئی پیدل راہگیر بچ بھی گیا تھا تو وہاں سے جا چکا تھا۔ پورے علاقے پر سنّاٹے کا راج تھا۔‘ ابھی میں اور محبوب اس حالت میں کیمرہ اور فریم درست کر کے جو کچھ نظر آیا اُسے ریکارڈ کر ہی رہے تھے کہ میں نے کراچی پولیس کے سربراہ ڈی آئی جی کراچی طارق جمیل کی گاڑی آتے دیکھی۔ بطور کرائم رپورٹر اور پولیس افسر ہم دونوں کئی برس سے ساتھ کام کرنے کی وجہ سے دوستانہ مراسم اور پیشہ وارانہ تعلقات رکھتے تھے۔ گاڑی سے اترتے ہی حیرت میں مبتلا طارق جمیل نے مجھے دیکھتے ہی پوچھا ’آپ مجھ سے پہلے یہاں کیسے پہنچے۔ کس نے اطلاع دی؟‘ میرے بتانے پر انھیں اندازہ ہوا کہ میں تو بہت ہی قریب تھا۔ ’القانون‘ کا خط حیرت انگیز طور پر خودکُش حملے کے فوراً بعد ایک غیر معروف گروہ ’القانون‘ نے میرے ہی اخبار ’دی نیوز‘ کو بھیجے گئے ہاتھ سے لکھے ایک نوٹ کے ذریعے اس دھماکے کی ذمہ داری قبول کر لی۔  اس خط میں کہا گیا تھا کہ ’امریکہ، اُس کے اتحادی اور اُن کے پاکستانی غلام مزید حملوں کے لیے تیار رہیں۔ یہ دھماکہ پاکستان میں القانون کی جہادی سرگرمیوں کا آغاز ہے۔‘ پاکستانی اور امریکی حُکّام نے اگرچہ اس ’خط‘ پر کافی سنجیدگی دکھائی مگر بعد میں حکام کی تفتیش سے پتا چلا کہ ’القانون‘ حکام کا گمراہ کرنے کی چال تھی۔ اصل حقائق اور ثابت شدہ تفصیلات وہ تھیں جو اس وقت آپ پڑھ رہے ہیں۔  حملہ آور کون تھے، منصوبہ کہاں بنا؟ پولیس ذرائع، ملزمان کو گرفتار اور اُن سے تفتیش کرنے والے افسران کی پس پردہ گفتگو اور قانون نافذ کرنے والے مختلف اداروں کی تفتیش پر مشتمل تحقیقاتی رپورٹ کے مطابق حملہ آوروں کا تعلق کچھ ماہ قبل ہی ظہور میں آنے والی نئی شدت پسند تنظیم ’حرکت المجاہدین العالمی‘ سے تھا اور پانچ سرکردہ حملہ آوروں میں سے مرکزی منصوبہ ساز سمیت کم از کم تین ملزمان کے والد پاکستان کی فوج میں افسر تھے۔  نام ظاہر نہ کرنے کی شرط پر ایک تفتیش کار نے مجھے بتایا کہ 'دو مرکزی حملہ آوروں کے والد نیوی میں افسر تھے اور تیسرے حملہ آور کے والد فوج میں افسر تھے۔‘ اس حملے کے اصل منصوبہ ساز کا نام سید سہیل اختر عرف مصطفیٰ تھا جو 6 اپریل 2004 میں گرفتار ہوا۔  سہیل 25 جولائی 1965 کو کراچی میں پیدا ہوا اور وہ دو بیٹوں کا باپ بھی تھا۔ جب سہیل نے کراچی کے ساحلی علاقے منوڑہ سے میٹرک کا امتحان پاس کیا تو اُس وقت یہ گھرانہ نیوی افسران و اہلکاروں کی آبادی پی این ایس قاسم میں رہائش پذیر تھا اور والد کراچی پورٹ ٹرسٹ (کے پی ٹی) پر تعینات تھے۔  سہیل نے لیاری کے علاقے میں قائم کالج سے گریجویشن کی۔  سہیل کو گرفتار کرنے والے پولیس افسر فیاض خان کراچی پولیس میں ایس پی کے عہدے پر فائز رہے اور اس دوران سندھ پولیس کے شعبۂ انسداد دہشت گردی سے طویل عرصے تک منسلک رہنے کے بعد اب امریکہ میں مقیم ہیں۔ فیاض خان کے مطابق ’سہیل پہلے شدّت پسند گروہ ’الذوالفقار‘ کا رکن رہ چکا تھا۔‘ پاکستانی حکام ’الذوالفقار‘ کا تعلق میر مرتضیٰ بھٹّو اور پیپلز پارٹی سے جوڑتے رہے ہیں مگر پیپلز پارٹی اور میر مرتضیٰ بھٹّو دونوں ہی اُن الزامات کی ہمیشہ تردید کرتے رہے۔  ایس پی فیاض خان کے مطابق افغانستان میں امریکی جنگ کی بنا پر سہیل کے نظریات میں زبردست تبدیلی آئی اور وہ افغانستان میں پہلے سے موجود اپنے رابطوں کی مدد سے مذہبی انتہا پسند گروہوں سے جا ملا اور کئی تنظیموں اور گروہوں سے منسلک رہنے کے بعد کراچی واپس آیا تو دہشت گردی کا ماہر بن چکا تھا۔  ’ہر قسم کے ہتھیاروں کے استعمال سے لے کر یوریا (یا کھاد سے) فرٹیلائزر بم بنانے کی مہارت رکھنے والے سہیل کو اُس کی انتہا پسند سوچ نے ہم خیال نوجوانوں کا گروہ تشکیل دینے میں مدد دی۔‘ سابق ایس پی فیاض خان کے مطابق گروہ میں شامل دوسرا ملزم نوید الحسن فوج کے ایک لیفٹینینٹ کرنل کا بیٹا تھا جو 15 نومبر 2004 کو گرفتار ہوا۔ تفتیشی دستاویزات کے مطابق 14 اپریل 1976 کو کوٹلی آزاد کشمیر میں آنکھ کھولنے والے نوید کے شناختی کاغذات میں لاہور کا عارضی پتہ بھی درج تھا۔ تعلیم کے بعد سنہ 1999 میں وہ آئی آئی چندریگر روڈ پر واقع ایک کمپنی میں ٹرینی اکاؤنٹینٹ رہا اور سنہ 2002 میں سٹاک ایکسچینج میں بھی کام کرتا رہا۔  تفتیشی دستاویزات کے مطابق ابتدا میں وہ بھی پیپلز پارٹی کا حامی یا کارکن رہا۔ (مگر پیپلز پارٹی کے ذرائع کا کہنا ہے کہ ایسے کسی دعوے کی تصدیق ممکن نہیں)۔  شروع سے ہی مذہب سے گہری دلچپسی کی بنا پر نماز کی باقاعدہ ادائیگی کے لیے وہ محلّے کی مسجد میں آتا جاتا رہا جہاں اُس کی ملاقات شدّت پسند تنظیم ’حرکت الانصار‘ کے ایک کماندڑ سے ہوئی جنھوں نے اُسے جہاد کے موضوع پر انڈیا میں اسیر رہنے والے مولانا مسعود اظہر کے خطابات پر مبنی آڈیو کیسٹس دیں جن سے متاثر ہو کر نوید حرکت الانصار سے وابستہ ہو گیا۔ فروری سنہ 1994 میں وہ قبائلی علاقے میران شاہ اور پھر وہاں سے خوست (افغانستان) جا پہنچا جہاں ناظم آباد کراچی کے رہائشی ’استاد حنیف‘ (عرف ایّوب) نے انھیں دہشتگردی کی تربیت کے دوران ہر قسم کے ہتھیار راکٹ اور اینٹی ٹینک مائنز وغیرہ کا استعمال بھی سکھایا لیکن تربیت مکمل کر کے نوید کچھ ہی ماہ بعد کراچی واپس آ گیا اور جہاد کے متعلق بیانات سننے کے لیے مستقلاً شیر شاہ کے علاقے میں واقع ایک مسجد آتا جاتا رہا۔  سرکاری تحقیقاتی رپورٹ کے مطابق اس دوران نوید نے سنہ 1996 میں پاکستان کی فوج میں شمولیت کے لیے پی ایم اے لانگ کورس میں داخلے کی بھی کوشش کی۔ وہ کراچی میں انٹرویو اور تحریری امتحان میں تو کامیاب ہو گیا لیکن کوہاٹ میں فوج میں شمولیت کے امتحان ISSB) ) میں کامیاب نہ ہو سکا۔  سنہ 1997 میں اُس نے پاکستان کی بحری فوج (نیوی) میں شمولیت کے لیے بھی کوشش کی مگر یہاں بھی ناکام رہا۔  ’جہادِ کشمیر‘ اور ’شہادت‘ کے شوق میں نوید سنہ 1997 میں 15000 روپے چندہ لے کر انڈیا کے زیر انتظام کشمیر میں سرگرم شدّت پسند تنظیم ’حرکت المجاہدین‘ کے اس کیمپ جا پہنچا جو (اُس وقت) صوبۂ سرحد کے علاقے مانسہرہ میں قائم تھا مگر اُسے کشمیر نہیں بھیجا گیا۔  سنہ 2001 میں نوید ( ملازمت سے کمائے ہوئے) 30,000 روپے لے کر پھر افغانستان پہنچا اور یہ رقم اپنے ساتھیوں (استاد حنیف عرف ایّوب) کو دی اور کچھ دن بگرام کے ’محاذ‘ پر رہنے کے بعد وہ پھر واپس کراچی آ گیا۔ دستاویزات کے مطابق تیسرے ملزم شیخ محمد کامران عرف عاطف کا تعلق بھی کراچی سے تھا۔ 26 مئی 2004 کو گرفتار ہونے والا کامران نارتھ کراچی کا مکین تھا۔ کامران نے تفتیش کاروں کو بتایا کہ وہ 17 اپریل 1975 کو کراچی کے علاقے ناظم آباد میں پیدا ہوا اور چار بھائیوں اور پانچ بہنوں کا بھائی ہے۔  انھوں نے تفتیش کاروں کو بتایا کہ نسیم حجازی کے ’تاریخی‘ ناول اور اسلامی تاریخ کے بارے میں دیگر قصّے کہانیوں کی کتابوں نے اُسے ’جہاد‘ پر مائل کیا اور ’ہم خیال‘ لوگوں سے قریب ہوتے ہوتے وہ حرکت المجاہدین میں شامل ہو گیا۔ تنظیم کی وساطت سے سنہ 1993 میں وہ ’جہاد‘ کی 40 روزہ تربیت کے لیے افغانستان چلا گیا۔  تربیت مکمل کر کے وہ کشمیر جانے کا انتظار کر رہا تھا کہ اس کے والد کوٹلی جا پہنچے اور اُسے زبردستی وہاں سے اپنے گھر کراچی واپس لے آئے۔  حُکّام اور دستاویزات کے مطابق چوتھا ملزم آصف ظہیر تھا جسے 28 اکتوبر سنہ 2014 کو گرفتار کیا گیا۔ آصف راولپنڈی میں پیدا ہوا اور نویں جماعت تک تعلیم حاصل کر کے وہ حرکت الانصار سے منسلک ہوا اور اسی برس ’جہاد‘ کے لیے افغانستان چلا گیا جہاں اُس نے راکٹ اور دستی سمیت کئی ہتھیار و گولہ بارود کے استعمال کی تربیت حاصل کی۔  تین چار ماہ بعد وہ پاکستان واپس آیا مگر سنہ 1996 میں ’جہاد‘ کے شوق میں کشمیر جا پہنچا۔  ڈیڑھ برس تک کشمیر میں مسلّح کارروائیوں میں شرکت کے بعد سنہ 1997 میں پھر افغانستان پہنچا اور وہاں سنہ 1999 تک ’جہاد‘ کی کارروائیوں میں شریک رہا جہاں ایک راکٹ حملے کے دوران اُس کی ٹانگ زخمی ہوئی۔  سنہ 1999 میں اُس کا خاندان کراچی منتقل ہو گیا مگر وہ اپنی کارروائیوں کی وجہ سے گھر کم ہی آیا کرتا تھا۔ دوران تفتیش اس نے بتایا کہ سنہ 1999 میں اپنے ساتھیوں کے ہمراہ وہ موٹر سائیکل چلا کر ایک گراؤنڈ میں پہنچا جہاں اُس کے ساتھ آنے والے ساتھیوں نے پاکستان ٹیلی ویژن کے ڈائریکٹر پروڈیوسر عون محمد رضوی کو (شیعہ ہونے کی وجہ سے فرقہ وارانہ ٹارگٹ شوٹنگ میں) گولی مار قتل کر دیا۔   واردات کے بعد وہ پھر افغانستان چلا گیا اور اس بار وہاں بم بنانے کی مہارت حاصل کی۔ دستاویزات اور تفتیش کے مطابق پانچواں ملزم ظفر اقبال یکم جون سنہ 1972 کو منوڑہ کراچی میں پاکستان نیوی کے ایک افسر کے گھر میں پیدا ہوا۔ سنہ 1991 میں یہ خاندان نیول کالونی منتقل ہوا جہاں ایک مقامی مسجد میں درس ہوا کرتا تھا۔  یہ وہ زمانہ تھا جب انڈیا میں بابری مسجد ڈھائی گئی۔ درس کے دوران اس کی ملاقات سرگرم شدّت پسند سے ہوئی اور بالآخر وہ بھی جہادی گروہ میں شامل ہو کر پہلے بنوں پھر قبائلی علاقے میران شاہ اور آخر کار خوست افغانستان جا پہنچا جہاں اُسے 40 روز تک مختلف ہتھیار چلانا سکھائے گئے۔  تجزیہ کاروں کی پسِ پردہ گفتگو اور اُس وقت کے ذرائع ابلاغ کے جائزے سے پتہ چلتا ہے کہ ایسے ماحول میں جب سنہ 1996 میں افغانستان میں طالبان کو عروج حاصل ہو رہا تھا تو پاکستان میں اس سے فائدہ اٹھاتے ہوئے ہر گلی محلّے کی مساجد میں ’جہاد‘ کے بارے میں شدّت پسند رہنما کھلے عام درس دے کر نوجوانوں کو لبھا رہے تھے۔ مظہر عباس کا کہنا ہے کہ ’جب جنرل مشرف نے افغان جنگ میں امریکہ کا ساتھ دینے کی حامی بھری تو خود پاکستانی افواج میں ایسے عناصر اُن کے خلاف ہو گئے تھے جو برسوں تک افغانستان اور کشمیر میں جہادی حلقوں کی ’آبیاری‘ کرتے رہے تھے۔‘ ایسے میں پنجاب اور کراچی میں الگ الگ شدّت پسند گروہوں سے تعلق اور انتہا پسند سوچ رکھنے یا عسکریت پسندوں کی حمایت پر آمادہ ہو جانے والے یہ مختلف گروہ اور ان کے اراکین ایک دوسرے کے ساتھ ’نظریاتی اتحاد‘ میں جڑتے چلے گئے۔ ایس پی فیاض خان کا کہنا ہے کہ مختلف اوقات میں کراچی کے مختلف علاقوں شدّت پسند تنظیموں کے اجلاس باقاعدگی سے بڑے منظم انداز میں منعقد ہوتے جہاں یہ سب ایک دوسرے سے رابطے میں آ جانے کے ساتھ ساتھ مختلف ’عسکریت پسند گروہوں‘ کا حصّہ بنتے چلے گئے۔  ’پھر الگ الگ کشمیر اور افغانستان میں سرگرم رہنے والے یہ ملزمان بھی مقامی طور پر مساجد، ’جہادی درس‘ اور نظریاتی ہم آہنگی کی بنا پر ’کراس پلیٹ فارم‘ (یعنی تنظیمی سطح سے بالاتر ہو کر) حکمت عملی اپناتے ہوئے ایک دوسرے کے قریب آ گئے۔ اگرچہ اُن گروہوں میں چندے اور طریقۂ کار کے معاملات پر بالائی سطح پر تو اختلافات رہے تھے مگر پورے ماحول کے اثرات کی وجہ سے ’مقصد‘ آگے آ گیا اور تنظیمی وابستگی پیچھے رہ گئی۔  اُن سب نے اپنے اپنے طور پر چھوٹے مگر زیادہ فعال اور خطرناک گروہ تشکیل دیے۔  ’جس گروہ نے امریکی قونصل خانے پر حملہ کیا اُن میں کچھ اور ملزمان مثلاً شارب ارسلان فاروقی اور محمد جمیل عثمان جیسے لوگ بھی شامل ہوتے گئے اور انھیں جوڑنے کا زیادہ تر کام کیا سہیل نے جو ان سب سے زیادہ 'تجربہ کار، اور زیرک تھا۔‘ ملزم کامران نے تفتیش کاروں کو بتایا کہ اس گروہ میں عمران کو امیر اور استاد حنیف عرف ایوب کو کمانڈر مقرر کیا گیا جبکہ شارب ارسلان فاروقی، زبیر، جمیل میمن اور دیگر بھی شامل ہوئے۔  مگر اس گروہ نے صرف امریکی قونصل خانے پر ہی حملہ نہیں کیا بلکہ اس سے پہلے کراچی کے ہوائی اڈے پر کھڑے امریکی طیاروں کو راکٹ سے اُڑانے، پھر فوجی صدر جنرل پرویز مشرف کے قافلے کو ریموٹ کنٹرول بم سے اُڑانے کی ناکام کوششیں بھی کیں۔  ان میں سے کچھ افراد 8 مئی سنہ 2002 کو ہوٹل شیرٹن پر اُس حملے میں بھی ملوث رہے جس میں 11 فرانسیسی انجینیئرز مارے گئے۔  منصوبہ کیسے بنا؟ دستاویزات کے مطابق قونصل خانے پر حملے کی منصوبہ بندی کراچی کے علاقے ناظم آباد میں انکوائری آفس کے قریب واقع ایک ملزم محمد خضر جمال کے فلیٹ پر ہوئی۔ خضر جمال نے کراچی کی این ای ڈی یونیورسٹی سے الیکڑیکل انجینیئرنگ کی تعلیم حاصل کی تھی اور دھماکوں میں استعمال ہونے والے ڈیٹونیٹرز اور دیگر برقی آلات کا ماہر تھا۔ اجلاس میں طے ہوا کہ قونصل خانے پر حملے کے لیے وہی سفید سوزوکی کیری استعمال کی جائے گی جو 22 (یا 23) اپریل 2002 کو شاہراہ فیصل پر فلک ناز آرکیڈ کے پاس کھڑی کر کے جنرل مشرف پر ناکام حملے کی کوشش کی گئی تھی۔ وہ حملہ ریموٹ کے کام نہ کر پانے کی وجہ سے نہیں ہو سکا تھا۔  ہدایات کے مطابق نوید نے شاہراہ فیصل سے گاڑی واپس لاکر گلشن اقبال میں عاطف کے حوالے کی۔ سہیل نے حملے کے لیے کھاد سے بنا فرٹیلائزر بم بنانے کے لیے آصف ظہیر کی مدد لی جس نے 250 بوری یوسف کی مدد سے حاصل کی۔  طے ہوا کہ یہ گاڑی پہلے شارب ارسلان فاروقی کے حوالے کی جائے گی جو ریڈی میڈ وائرنگ کے ذریعے بلاسٹ (دھماکہ) کرنے کا سرکٹ مکمل کر کے گاڑی کامران کے حوالے کرے گا اور کامران سرکٹ گاڑی میں نصب کرے گا۔ تقریباً 800 کلوگرام وزنی فرٹیلائزر کو کئی ڈیٹونیٹرز کے ذریعے دھماکہ خیز مواد میں بدل دیا گیا۔ لیکن یہ سرکٹ ایسا تھا کہ کوئی خودکُش بمبار ہی استعمال کر سکتا تھا۔  چونکہ کوئی خودکُش بمبار ’دستیاب‘ نہیں تھا لہٰذا اس مقصد کے لیے سہیل نے آصف ظہیر سے خودکُش بمبار بن جانے کو کہا۔ آصف کے انکار پر سہیل نے ظفر سے رابطہ کیا۔ ظفر کا ایک دوست ناصر بلوچ اس گروہ کو ’خودکُش بمبار دلوانے‘ پر آمادہ ہوا اور ظفر کو ’ایک پٹھان لڑکے‘ عبدالحمید سے ملوایا۔  ظفر نے سہیل کو عبدالحمید کے بارے میں بتایا تو سہیل نے کہا کہ پہلے چیک کر لو کہ عبدالحمید گاڑی چلانا بھی جانتا ہے یا نہیں۔  جس پر ظفر عبدالحمید کو لے کر لی مارکیٹ کلری گراؤنڈ کے سامنے سیما ویو کے پاس پہنچا اور عبدالحمید سے 15-20 منٹ گاڑی چلوا کر دیکھی۔  تین دن بعد سہیل نے ظفر کو فلیٹ پر بلوایا اور موٹر سائیکل پر بٹھا کر امریکی قونصل خانہ دکھایا اور بتایا کہ یہ عمارت ہے جسے اُڑانا ہے۔  ظفر نے ناصر بلوچ کو جاکر ٹارگٹ (قونصل خانے) کے بارے میں بتایا کہ وہ عبدالحمید کو سمجھا دے۔  یہ بھی پڑھیے کراچی میں ہونے والا ’پہلا خودکش حملہ‘ کب اور کس نے کیا تھا؟  12 مئی کا کراچی: ’وہ دن جب کسی حملہ آور کو کوئی ڈر نہیں تھا‘ ڈینیئل پرل قتل: احمد عمر شیخ سے خالد شیخ محمد تک وہ کردار جو اس بھیانک کھیل میں شامل رہے حملہ کیسے ہوا؟  پولیس رپورٹ کے مطابق تیسرے دن (13 جون 2002) کی شام کو سہیل نے گاڑی (سوزوکی کیری) کی چابی ظفر کو دی اور کہا کہ جاؤ لڑکے (خودکُش بمبار) کو تیار کرو۔  ’سہیل نے ظفر کو ہدایت کی کہ چابی ناصر کو دے دینا اور اُسے صبح سوک سینٹر گلشن اقبال سے نیشنل سٹیڈیم کی جانب جانے والے راستے پر بلواؤ اور کہنا کہ سروس روڈ پر رُک جائے۔ وہیں (حملے میں استعمال ہونے ہونے والی) گاڑی بھی آ جائے گی۔ ناصر سے کہنا کہ اس چابی سے وہ گاڑی سٹارٹ کر لے اور بیٹری کے ٹرمینل سے سرخ تار کو سرخ اور سیاہ تار کو سیاہ تار سے جوڑ دے۔ پھر سیدھے ہاتھ پر لگا نیلا سوئچ آن کر لے اور جب ٹارگٹ پر پہنچ جائے تو الٹے ہاتھ والا سوئچ آن کرنا ہوگا تاکہ دھماکہ ہو جائے۔‘ ظفر نے یہ سب کچھ ناصر کو سمجھا دیا۔ ادھر کامران نے گاڑی ’تیار‘ کر کے گلشن اقبال سوک سینٹر کے پاس سہیل اور شارب کے حوالے کی۔  دوسری جانب ظفر اقبال عبدالحمید کو موٹر سائیکل پر لے کر سوک سینٹر پہنچا۔  یہ سب کلفٹن میں تین تلوار کے قریب جاکر رُکے تو ناصر نے گاڑی سائیڈ پر روک لی۔ ظفر نے خودکُش بمبار عبدالحمید کو ناصر کے پاس بھیجا جس نے دھماکہ کرنے کا طریقہ عبدالحمید کو سمجھایا۔  عبدالحمید گاڑی لے کر قونصل خانے کی جانب چل پڑا اور ظفر ناصر کے ساتھ موٹر سائیکل پر بیٹھ گیا۔ تین تلوار سے ہوٹل میریاٹ کی جانب جانے والا پُل اتر کر ظفر اور ناصر اپنی موٹر سائیکل کو بائیں ہاتھ والی ’ہوشنگ روڈ‘ پر موڑ کر دوسری جانب سے کلفٹن فلائی اوور پر چڑھ گئے اور عبدالحمید سیدھا قونصل خانے پہنچا۔  جب ظفر اور ناصر آدھا فلائی اوور طے کر چکے تو پریشان ہوئے کہ ابھی تک دھماکہ کیوں نہیں ہوا ’کوئی مسئلہ تو نہیں ہو گیا۔‘ ابھی یہ خیال آیا ہی تھا کہ عبدالحمید نے عین قونصل خانے کے سامنے پہنچ کر دھماکہ کر کے اپنی اور گیارہ پاکستانیوں کی جان لے لی۔   ایک تجزیہ نگار نے کہا کہ ’اس ایک ہی واردات سے گلی محلے کے انتہا پسندوں نے جنوبی ایشیا سے شمالی امریکہ تک خوف پھیلا دیا۔‘  امریکی خبر رساں ادارے اے بی سی نیوز کے مطابق دھماکے کے بعد (اس وقت کے) امریکی صدر بش کا فوری ردّعمل آیا اور انھوں نے حملے کا ارتکاب کرنے والے مجرموں کو ’ریڈیکل کلرز‘ قرار دیا۔  صدر بش نے کہا کہ ’امریکہ خودکُش حملوں سے خوفزدہ نہیں ہو گا۔  یہ لوگ، اگر یہ سمجھ رہے ہیں کہ وہ ایسے حملوں سے امریکہ کو خوفزدہ کر دیں گے تو وہ امریکہ کو جانتے ہی نہیں۔‘  قونصل خانے پر حملے کے قریباً تین گھنٹے بعد سی این این کی ویب سائٹ پر بتایا گیا کہ دھماکے سے صرف ایک روز قبل امریکی وزیر دفاع ڈونلڈ رمز فیلڈ پاکستانی دارالحکومت اسلام آباد میں تھے جو جنگ کے دہانے پر آ جانے والے ممالک یعنی پاکستان اور انڈیا کے درمیان سرحدوں پر فوجی کشیدگی کم کرانے کی کوشش میں پاکستان پہنچے تھے۔ نیویارک ٹائمز کے مطابق پولیس حُکّام کا کہنا تھا کہ ’ایک ہفتے سے یہ خفیہ اطلاعات تو مل رہی تھیں کہ کوئی خودکُش حملہ ہو سکتا ہے مگر یہ کب اور کہاں ہو گا اس کا علم نہیں ہو سکا تھا۔‘ نیویارک ٹائمز کے مطابق انڈیا کے (اُس وقت کے) وزیر خارجہ جسونت سنگھ نے بھی حملے کی مذمت کرتے ہوئے کہا کہ انھیں کراچی میں دہشتگردی کی ایک اور کارروائی پر صدمہ و دکھ ہے۔ امریکی خبر رساں ادارے اے بی سی نیوز کے مطابق وائٹ ہاؤس کے ترجمان اری فلیشر کا کہنا تھا کہ کوئی ثبوت نہیں ملا کہ اس حملے کے پیچھے ’القاعدہ‘ کا ہاتھ ہے۔  ملزمان کیسے گرفتار ہوئے؟ دارالحکومت میں تعینات رہنے والے پاکستان کی فوج کے ایک سابق مگر بہت اعلیٰ سطحی افسر کے مطابق مشرف دور میں جب پاکستان خود دہشتگردی کا شکار بنا تو ’ریورس پالیسی‘ یعنی ’کلائمب ڈاؤن‘ ڈیزائن کی گئی۔ نام ظاہر نہ کرنے کی شرط پر کراچی میں پوسٹ رہنے والے سندھ رینجرز کے ایک سابق افسر نے بتایا کہ اس فیصلے کے بعد ’شدّت پسند حلقوں کے خلاف کریک ڈاؤن‘ شروع ہوا۔ سابق ایس پی فیاض خان کا کہنا ہے قونصل خانے پر حملے کے زیادہ تر ملزمان کو انھوں نے اپنی ٹیم یا دیگر حُکّام کی مدد سے گرفتار کیا۔ ’شروع میں تو پولیس اس کام کے لیے تیار تھی نہ ہی صلاحیت رکھتی تھی۔ پھر ہم نے سیلف لرننگ سے سیکھا۔ ہم (پولیس اور دیگر اداروں) نے بھی وہی کراس پلیٹ فارم حکمت عملی اپنائی جو دہشتگرد استعمال کر رہے تھے۔ وہ بھی تو ایک تنظیم سے بمبار دوسری سے بم بنانے والا تیسری سے گاڑی میں فٹ کرنے والا لیتے تھے۔ کبھی لشکر جھنگوی جیسی فرقہ وارانہ تنظیمیں جہادی حلقوں کی مدد کرتیں تو کبھی القاعدہ اور طالبان اُن کو تعاون فراہم کرتے تھے۔‘ ’پولیس نے بھی تمام اداروں کے ساتھ مل کر مشترکہ مدد و تعاون کا راستہ اپنایا۔ نوید کو گرفتار کرنے کے لیے میں خود اپنی ٹیم لے کر لاہور پہنچا۔ وہاں پنجاب پولیس کے سی آئی ڈی ڈیپارٹمنٹ میں ایک افسر میرے دوست تھے۔ اُن کی مدد سے نوید کو گرفتار کیا جو واہگہ بارڈر کے قریب اپنے بہنوئی کے ساتھ کپڑے کا ’کاروبار‘ کرنے لگا تھا۔‘ فیاض خان نے بتایا کہ ’کارروائی اتنی اچانک تھی کہ وہ مزاحمت کر ہی نہیں سکا۔ جتنی جلد ممکن ہوسکا ہم نے اُسے کراچی منتقل کر دیا۔‘  انھوں نے مزید بتایا کہ ’جب لیاری کے ایک پرانے مخبر سے مجھے ظفر اقبال کی کہیں موجودگی کی اطلاع ملی تو سب سے پہلے اُسے گرفتار کیا۔ سہیل کا پتہ ملا تو اُسے ٹریپ کر کے کراچی میں ایک مسجد پر بلوایا۔ آس پاس بڑی تعداد میں زبردست نفری لگائی۔ اُسے اندازہ نہیں تھا۔ تو اُس نے مزاحمت کرنا چاہی مگر ہم بہت زیادہ لوگ بھیس بدل کر وہیں تھے۔ جلد ہی قابو کر لیا۔ ورنہ اُس کے پاس اُس وقت بھی دستی بم تھا۔ کچھ بھی کر سکتا تھا۔‘ ’دہشتگردوں کے ساتھ سلیپنگ سپورٹ بھی بہت تھی۔ آپ کو یقین نہیں آئے گا کہ ہر پیشے اور ہر شعبے میں اُن کے لوگ تھے۔ انجینیئرز، ڈاکٹرز تک۔ مثلاً ڈاکٹر ارشد وحید یا ڈاکٹر اکمل وحید دو بھائی تھے جو صدر مشرف پر حملے جیسی کارروائیوں میں ملوث رہے بلکہ خود رینجرز کا ایک حاضر سروس انسپکٹر بھی پکڑا گیا تھا اُسی دور میں جہادیوں کے مدد کے الزام میں۔‘ ’یہ سب شدّت پسند گروہ بین الاقوامی رابطے رکھتے تھے۔ دوسرے ممالک سے مددگار آتے تھے۔ بہت خطرناک کھیل تھا پورے خطّے میں۔‘ ’حالت یہ تھی کہ جب گرفتاری کے بعد سہیل سے تفتیش کے دوران پوچھا کہ امریکی قونصل خانے پر دہشتگردی سے تم کو کیا ملا ؟ مارے تو سب پاکستانی گئے۔ امریکہ کو تم نے کیا نقصان پہنچایا؟ تو اُس نے جواب دیا کہ جو پاکستانی اس حملے میں ہلاک ہوئے وہ سب ’شہید‘ ہیں اور جنّت میں ہمارے ساتھ ہوں گے۔ تصوّر کیجیے، ذہنی حالت اور بھٹکی ہوئی سوچ کا۔‘ بی بی سی کی 18 نومبر 2004 کی انگریزی اشاعت کے مطابق نوید کی گرفتاری سے قبل عدالتوں سے دو ملزمان کو موت اور دو کو عمر قید کی سزا سنائی جا چکی تھی اور ایک ملزم کا مقدمہ زیر سماعت تھا۔ لیکن فیاض خان کہتے ہیں کہ ’کسی سزا پر عملدرآمد نہیں ہو سکا۔ ماتحت (یا انسدادِ دہشت گردی کی عدالتیں سزا سنا بھی دیں تو بھی ہائیکورٹ اور اعلیٰ عدالتوں سے ملزمان کا عدم ثبوت یا کمزور استغاثہ کی بنیاد پر ضمانت مل جاتی ہے۔‘"
82,pakistan,’پروڈکشن آرڈر‘: ماضی میں علی وزیر کی حمایت میں آواز اٹھانے والی پیپلز پارٹی اب خاموش کیوں ہے؟,پشتوں تحفظ موومنٹ کے رہنما علی وزیر کو سابق وزیر اعظم عمران خان کے خلاف پیش کی جانے والی تحریک عدم اعتماد پر ووٹنگ کے موقع پر قومی اسمبلی کے اجلاس میں خصوصی شرکت کے لیے سپیکر کے پروڈکشن آرڈرز پر جیل سے بلا لیا گیا تھا۔ تاہم قومی اسمبلی کے حالیہ بجٹ اجلاس میں ان کی شرکت کو یقینی بنانے کے لیے تاحال پروڈکشن آرڈر جاری نہیں کیے جا سکے ہیں۔ یاد رہے کہ جیل میں موجود کسی بھی پارلیمان کے ممبر کی اسمبلی اجلاس میں شرکت یقینی بنانے کے لیے سپیکر آفس سے پروڈکشن آرڈرز جاری کیے جاتے ہیں۔ ماضی قریب میں پشتون تحفظ موومنٹ کی حمایت میں بڑھ چڑھ کر بیانات دینے والی جماعت پاکستان پیپلز پارٹی کے سینیئر رہنما راجہ پرویز اشرف آج کل قومی اسمبلی میں سپیکر کے عہدے کی ذمہ داریاں ادا کر رہے ہیں۔  علی وزیر کراچی جیل میں قید ہیں اور اُن پر سکیورٹی اداروں پر تنقید اور اشتعال انگیز تقاریر کر کے عوام کو اُکسانے کا الزام عائد ہے۔  پاکستان پیپلز پارٹی کے سینیئر رہنما اور سابق چیئرمین سینیٹ رضا ربانی نے اپنے ایک حالیہ بیان میں مطالبہ کیا ہے کہ علی وزیر کے بجٹ اجلاس میں شرکت کے لیے پروڈکشن آرڈر جاری کیے جائیں، لیکن دوسری جانب پاکستان پیپلز پارٹی سے ہی تعلق رکھنے والے قومی اسمبلی کے سپیکر راجہ پرویز اشرف اس حوالے سے خاموشی برقرار رکھے ہوئے ہیں۔  رضا ربانی نے گذشتہ روز علی وزیر کے پروڈکشن آرڈر جاری کرنے کا مطالبہ کرتے ہوئے کہا تھا اسمبلی یا سینیٹ کے اجلاس میں شرکت کرنا ہر رکن کا بنیادی اور آئینی حق ہے اور کسی رکن کو اس سے محروم نہیں رکھا جا سکتا۔ پاکستان پیپلز پارٹی سمیت پی ڈی ایم میں شامل بیشتر جماعتوں کے رہنما اپوزیشن میں ہوتے ہوئے ایوان میں اور ایوان سے باہر بھی علی وزیر کی قومی اسمبلی کے اجلاسوں میں شرکت کے حق میں تقاریر کرتے رہے ہیں ماضی میں تحریک انصاف کی حکومت سے فلور آف دی ہاؤس یہ مطالبات بھی کرتے ہیں کہ علی وزیر کی موجودگی کو اسمبلی میں یقینی بنایا جائے۔  ان قائدین میں پاکستان پیپلز پارٹی کے رہنما اور  وفاقی وزیر خارجہ بلاول بھٹو زرداری نمایاں رہے ہیں۔ اس بارے میں پاکستان پیپلز پارٹی کے رہنما اور وزیر اعظم شہباز شریف کے مشیر قمر زمان کائرہ سے رابطہ کیا گیا تو اُن کا کہنا تھا کہ وہ اس بارے میں آج سپیکر سے بات کریں گے۔ اُن کا کہنا تھا کہ رکن قومی اسمبلی علی وزیر سمیت تمام اراکین اسمبلی کا حق ہے کہ وہ اس اہم اجلاس میں شریک ہوں تاکہ وہ اپنے اپنے علاقوں کی نمائندگی کر سکیں۔  جب ان سے جب پوچھا  گیا کہ بلاول بھٹو زرداری علی وزیر کے حق میں ماضی میں بڑی بڑی تقریریں کر چکے ہیں اور اب وہ خاموش ہیں تو ان کا یہی کہنا تھا کہ وہ آج سپیکر راجہ پرویز اشرف سے اس بارے میں بات کریں گے۔  پاکستان پیپلز پارٹی کے رہنما اور سابق ڈپٹی سپیکر قومی اسمبلی فیصل کریم کنڈی نے بی بی سی کو بتایا کہ یہ ہر رہنما کا جمہوری حق ہے کہ وہ  اسمبلی اجلاس میں شریک ہو اور اپنے حلقے کی نمائندگی کرے اور اس بارے میں وہ سپیکر سے بات کریں گے۔  محسن داوڑ کیا کہتے ہیں؟ علی وزیر اور محسن داوڑ دونوں اراکین اسمبلی کا تعلق جنوبی اور شمالی وزیرستان سے ہے اور دونوں رہنما پشتون تحفظ موومنٹ کے سرگرم رکن رہے ہیں۔ محسن داوڑ نے پاکستان تحریک انصاف کے دور میں علی وزیر کو ایوان میں پیش کرنے اور ان کی گرفتاری کے خلاف ہمیشہ آواز اٹھائی ہے۔  محسن داوڑ نے بی بی سی کو بتایا کہ ’یہ ایک المیہ ہے اور اس سے واضح ہوتا ہے کہ پاکستان میں پارلیمان اور عدلیہ کتنی بااختیار ہے۔‘ اُن کا کہنا تھا کہ انھوں نے بجٹ اجلاس شروع ہونے سے پہلے سپیکر کو درخواست دی تھی کہ علی وزیر کے پروڈکشن آرڈر جاری کیے جائیں۔ ان کا کہنا تھا کہ اس درخواست کی ضرورت نہیں تھی بلکہ سپیکر کا اپنا صوابدیدی اختیار ہوتا ہے لیکن سابق سپیکر اسد قیصر نے اس بارے میں درخواست جمع کرانے کا کہا تھا جس وجہ سے انھوں نے درخواست جمع کروا دی تھی۔ محسن داوڑ نے بتایا کہ ’سپیکر راجہ پرویز اشرف نے اب تک نہ تو انکار کیا ہے اور نہ ہی اب تک انھوں نے علی وزیر کے پروڈکشن آرڈر جاری کیے ہیں۔‘  ان کا کہنا تھا کہ اس بارے میں ان کی کوششیں جاری رہیں گی اور وہ آواز ضرور اٹھائیں گے۔ جب ان سے پوچھا کہ پاکستان تحریک انصاف کے دور میں جب سپیکر اسد قیصر نے علی وزیر کے پروڈکشن آرڈ جاری نہیں کیے تھے تو اس وقت پاکستان پیپلز پارٹی کے چیئرمین بلاول بھٹو زرداری نے بھی آواز اٹھائی تھی لیکن اب وہ خاموش ہیں تو محسن داوڑ نے کہا کہ اس کا بہتر جواب تو وہ خود دے سکتے ہیں اور اگر انھیں کوئی مجبوری ہے تو اس مجبوری کا بھی وہی بتا سکیں گے۔  ان کا کہنا تھا کہ ایک تو فیصلہ نہیں کر پا رہے اور پھر اس پر عمل ہوتا ہے یا نہیں وہ علیحدہ بات ہے کیونکہ ماضی میں سخت مخالف اراکین کے پروڈکشن آرڈر جاری کیے جاتے رہے ہیں اور علی وزیر تو مخلوظ حکومت کا حصہ ہیں ان کی پروڈکٹش آرڈر جاری نہ ہونا بہت بڑا المیہ ہے۔  محسن داوڑ نے گذشتہ سال پی ٹی ایم کے پارلیمانی سیاست کے بارے میں موقف کے باوجود اپنی علیحدہ سیاسی جماعت نیشنل ڈیموکرٹیک موومنٹ کی بنیاد رکھی تھی  لیکن اب تک علی وزیر نے کوئی باقاعدہ اعلان نہیں کیا کہ وہ محسن داوڑ کی سیاسی جماعت کا حصہ ہیں یا وہ آزاد رکن کی حیثیت سے رہیں گے۔ پی ٹی ایم پارلیمانی سیاست کے حق میں نہیں ہے لیکن اس تحریک سے جڑے لوگ قومی اور صوبائی اسمبلی کے انتخابات میں حصہ ضرور لیتے ہیں اور ان میں کچھ کو کامیابی بھی حاصل ہوئی ہے۔  پشتون تحفظ موومنٹ کے رہنما کیا کہتے ہیں؟ تحریک میں شامل بیشتر رہنما علی وزیر کی گرفتاری کو ’ظلم اور غیرقانونی‘ قرار دیتے ہیں اور اُن کا کہنا ہے کہ علی وزیر نے اپنے علاقے اپنی قوم اور مظلوم اقوام کے حق کی بات کی تھی اور علاقے میں بد امنی پر آواز اٹھائی جو کہ اُن کا حق تھا۔  خیبر پختونخوا اسمبلی میں رکن صوبائی اسمبلی میر کلام وزیر نے بی بی سی کو بتایا کہ موجود حکومت میں شامل جماعتیں ماضی میں پاکستان تحریک انصاف کو غیر جمہوری جماعت اور ایسی جماعت قرار دیتے تھےجو جمہوری اقدار کو پامال کر رہی تھی لیکن اب وہی جماعتیں برسر اقتدار ہیں اور وہ علی وزیر کے پروڈکشن آرڈر جاری کرنے پر خاموش ہیں۔ میر کلام وزیر نے کہا کہ جب عدم اعتماد کے ووٹ کے لیے علی وزیر کی ضرورت تھی تو ان کے پروڈکشن آرڈر جاری کر دیے گئے تھے اور علی وزیر نے وزیر اعظم شہباز شریف کو ووٹ اس لیے دیا تھا کہ ان کی رہائی عمل میں لائی جائے گی لیکن رہائی تو دور کی بات ان کو اجلاس میں شرکت کے لیے بھی اجازت نہیں دی جا رہی جو کہ علی وزیر کا آئینی اور قانونی حق ہے۔ یہ بھی پڑھیے محسن داوڑ بھی شمالی وزیرستان سے گرفتار  پی ٹی ایم کارکنوں کی ہلاکتیں، پارلیمانی کمیشن کا مطالبہ سپریم کورٹ نے علی وزیر کی درخواست ضمانت منظور کر لی علی وزیر کی گرفتاری اور تحریک علی وزیر کو دسمبر 2020 میں پشاور سے گرفتار کیا گیا تھا۔ اُن کے خلاف کراچی کے تھانہ سہراب گوٹھ میں ایف آئی آر درج کی گئی تھی۔ ان پر پی ٹی ایم کی ایک ریلی کے دوران ریاستی اداروں کے خلاف اشتعال انگیز اور تضحیک آمیز تقریر کرنے جیسے الزامات عائد ہیں جس پر انھیں گرفتار کیا گیا تھا۔   نومبر 2021 میں سپریم کورٹ نے ان کی درخواست ضمانت منظور کر لی تھی لیکن ان کے خلاف شاہ لطیف تھانے میں بھی ایک ایف آئی درج تھی جس کی بنیاد پر انھیں رہائی نہیں مل سکی تھی۔ شاہ لطیف تھانے میں درج ایف آئی آر کے لیے اُن کی ضمانت کی درخواست چند روز پہلے مسترد کی گئی ہے۔  میر کلام وزیر نے کہا ہے کہ علی وزیر کی ایک مقدمے میں ضمانت منظور ہوتی ہے تو دوسرا مقدمہ اور ایف آئی آر درج کر کے گرفتاری عمل میں لائی جاتی ہے۔ 
83,pakistan,اسلام آباد: اب قیدی ویڈیو لنک کے ذریعے عدالتی سماعت کا حصہ بن سکیں گے,ایسے قیدی جن کے مقدمات میں حتمی چالان عدالت میں پیش نہیں ہوا ہے اب وہ ویڈیو لنک کے ذریعے بھی عدالتی سماعت کا حصہ بن سکیں گے۔ پہلے مرحلے پر پاکستان کے دارالحکومت اسلام آباد میں ایسے قیدیوں کے مقدمات کی سماعت اڈیالہ جیل سے ویڈیو لنک کے ذریعے کرنے کا فیصلہ کیا گیا ہے۔  اس فیصلے کی وجوہات بتاتے ہوئے حکام نے بی بی سی کو بتایا کہ یہ فیصلہ اسلام آباد میں واقع بخشی خانہ کی ابتر صورت حال، موسم کی شدت، پیٹرول کی بچت اور سیکیورٹی جیسے مسائل کو سامنے رکھتے ہوئے کیا گیا ہے۔ پہلے مرحلے میں اس فیصلے کا اطلاق ایسے قیدیوں پر ہوگا جن کے ٹرائل اسلام آباد کی مختلف عدالتوں میں زیر سماعت ہیں اور جن کے حمتی چالان بھی پیش نہیں کیے گئے اور محض ان کو حاضری کے لیے عدالت میں پیش کیا جاتا ہے۔  اسلام آباد پولیس کے سربراہ اکبر ناصر نے بی بی سی کو بتایا کہ اس ضمن میں اسلام آباد کی ضلعی عدالتوں کے ججز، جن میں سیشن ججز بھی شامل ہیں، کے ساتھ ایک میٹنگ ہوئی تھی، جس میں یہ امور زیربحث آئے۔  انھوں نے کہا کہ راولپنڈی میں واقعہ اڈیالہ جیل کے سپرنٹینڈنٹ کو کہا گیا ہے کہ وہ اس ضمن میں  جیل کے اندر 4/4 کا بوتھ بنائیں، جہاں پر انٹرنیٹ کی سہولت موجود ہو اور وہاں پر ایسے قیدیوں کو حاضری کے لیے پیش کیا جا سکے۔ اسلام آباد کی ضلعی انتظامیہ کے ایک اہلکار کے مطابق جس وقت ایسے قیدیوں کو ویڈیو لنک کے ذریعے متعقلہ عدالت کے جج کے سامنے پیش کیا جائے گا تو اس وقت کوئی عدالتی اہلکار جیل کے اندر موجود ہوگا۔ اس اجلاس میں اسلام آباد پولیس کے شعبہ تفتیش کے سربراہ کو بھی ہدایات جاری کی گئیں ہیں کہ وہ زیر تفتیش مقدمات کا چالان 18 دنوں کے اندر اندر متعلقہ عدالت میں پیش کریں تاکہ زیر التوا مقدمات کو جلد از جلد نمٹایا جا سکے۔ اسلام آباد میں کوئی جیل نہیں اسلام آباد پولیس کے سربراہ کا کہنا تھا کہ قیدیوں کو اڈیالہ جیل سے لانے اور لے جانے میں سیکیورٹی کے خدشات کو کسی طور پر نظر انداز نہیں کیا جا سکتا کیونکہ جرائم پیشہ عناصر اپنے ساتھیوں کو چھڑانے کے لیے قیدیوں کی وین پر حملہ آور بھی ہو سکتے ہیں۔ راولپنڈی کی اڈیالہ جیل سے بخشی خانے تک کا فاصلہ 30 کلو میٹر سے زیادہ ہے جبکہ اسلام آباد میں ابھی تک کوئی جیل موجود نہیں ہے۔  واضح رہے کہ اسلام آباد میں جیل کی تعمیر کا معاملہ پاکستان پیپلز پارٹی کے دور میں شروع ہوا تھا اور اس کے لیے اسلام آباد کے سیکٹر آئی میں جگہ بھی مختص کی گئی تھی۔ تاہم ابھی اس منصوبے پر کام سست روی کا شکار ہے۔ اسلام آباد کو جب ضلعے کا درجہ دیا گیا اور وہاں پر ضلعی عدالتیں قائم کی گئیں تو ملزمان کو عدالتوں میں پیش کرنے کے لیے بخشی خانہ بنایا گیا جس میں 250 قیدیوں کو رکھنے کی گنجائش موجود تھی۔ اسلام آباد کا بخشی خانہ کہیں اور نہیں بلکہ ایف ایٹ کے کمرشل علاقے میں واقع ہے، جہاں پر ضلعی عدالتوں کے علاوہ دوکانیں اور دفاتر بھی موجود ہیں۔ وفاقی دارالحکومت کی آبادی بڑھتی گئی اور اس کے ساتھ ساتھ جرائم میں بھی اضافہ ہوتا گیا۔  اس وقت اسلام آباد کی آبادی دو ملین سے بھی زیادہ ہے اور متعقلہ حکام نے جرائم کو کنٹرول کرنے کے لیے تھانوں کی تعداد بڑھائی لیکن بخشی خانے کو نہ تو وسعت دی گئی اور نہ ہی وہاں پر موجود بنیادی سہولتوں میں اضافہ کیا گیا۔ اس بخشی خانے میں صاف پینے کے پانی کی سہولت موجود نہیں ہے اور وہاں پر موجود لیٹرین کی حالت بھی انتہائی ابتر ہے۔ شدید گرم موسم میں یہاں پنکھوں کے نیچے بیٹھنا بھی محال ہو جاتا ہے۔   اسلام آباد میں اس وقت تھانوں کی تعداد 21 ہے۔  مقامی پولیس کے مطابق اوسطاً روزانہ آٹھ سو سے لے کر ایک ہزار تک قیدیوں کو اسلام آباد کی مختلف عدالتوں میں پیش کرنے کے لیے بخشی خانے میں لایا جاتا ہے۔ ان قیدیوں میں ایف آئی اے کے مقدمات میں گرفتار ہونے والے ملزمان بھی شامل ہوتے ہیں۔ مقامی پولیس کے مطابق موسم کی شدت اور بخشی خانے میں گنجائش سے زیادہ افراد کی موجودگی کی وجہ سے متعدد قیدی بے ہوش ہو جاتے ہیں جن کو طبی امداد فراہم کی جاتی ہے۔ یہ بھی پڑھیے ’عمرقید‘ کیا واقعی عمر بھر کی قید ہونی چاہیے؟ جیل سے ’12 مرتبہ فرار‘ ہونے والا مجرم جس نے حکام کی ناک میں دم کر رکھا ہے 1971 کی جنگ: پاکستانی جنگی قیدیوں کی انڈین جیلوں میں زندگی کیسی تھی؟ بخشی خانے کے باہر سیکیورٹی پر تعینات ایک پولیس اہلکار کا کہنا ہے کہ وہ قواعد کے مطابق کسی قیدی کو بخشی خانے کے باہر نہیں رکھ سکتے کیونکہ ایسا ہونے کی صورت میں ان کے خلاف محکمانہ کارروائی عمل میں لائی جاسکتی ہے۔ اہلکار کے مطابق متعدد پولیس اہلکاروں کو معطل کر کے ان کے خلاف محکمانہ کارروائی عمل میں لائی بھی گئی جنھوں نے انسانیت کی خاطر کچھ قیدیوں کو بخشی خانے میں موجود لاک اپ میں رکھنے کے بجائے بخشی خانے کے اندر رکھے ہوئے بینچز پر بٹھا دیا۔ وزارت داخلہ کے حکام کا کہنا ہے کہ اسلام آباد میں  انڈر ٹرائل قیدیوں کا یہ منصوبہ اگر کامیاب ہو جاتا ہے تو پھر اس کو ملک کے دوسرے علاقوں تک منتقل کرنے کے حوالے سے صوبوں سے تجاویز بھی مانگی جائیں گی۔  وزارت داخلہ کے حکام کا کہنا ہے کہ اس اقدام سے قیدیوں کی سیکیورٹی کے لیے  پولیس اہلکاروں کی ایک قابل ذکر تعداد کو امن و امان کی صورت حال بہتر بنانے کے لیے تعینات کیا جاسکتا ہے۔
84,sport,مکسڈ مارشل آرٹس فائٹر انیتا کریم نے آسٹریلوی حریف کو ناک آؤٹ کر دیا,وادی ہنزہ گلگت بلتستان سے تعلق رکھنے والی پاکستان کی پہلی خاتون مکسڈ مارشل آرٹس (ایم ایم اے) فائٹر انیتا کریم نے تھائی لینڈ میں منعقد ہونے والے ایک مقابلے میں آسٹریلوی حریف یوئن ہا کو شکست دے دی ہے۔  52 کلوگرام کیٹیگری کے اس مقابلے میں انیتا اپنی آسٹریلوی حریف کے خلاف تینوں راؤنڈ جیتنے میں کامیاب رہی ہیں۔ انیتا کے بھائی علمی کریم نے فخر کے ساتھ یہ خبر سوشل میڈیا پر شیئر کی۔  علمی نے لکھا کہ انیتا واحد پاکستانی خاتون ہیں (اور دنیا کی بہت کم خواتین میں سے ایک ہیں) جنھوں نے دنیا کے مشہور لمپینی سٹیڈیم میں مقابلہ کیا۔ یاد رہے کہ انیتا پچھلے کچھ سال سے فیئرٹیکس ٹریننگ سینٹر، پتایا میں تربیت لے رہی ہیں۔   ٭٭انیتا کریم کے بارے میں یہ تحریر اپريل  2019 میں شائع کی گئی تھی۔ وہ مارچ کی ایک صبح تھی جب ہنزہ میں برف پوش پہاڑوں کی سرد مہر سفیدی پر چیری بلاسم کی ہلکی گلابی تپش پڑنے لگی تھی، ساتھ ساتھ روایتی ساز اور رقص موسم کو مزید گرما رہے تھے، سڑکوں پر بڑے بوڑھے اور بچے سبھی موجود تھے۔ ہجوم میں سب سے زیادہ نمایاں وادیِ ہنزہ کی وہ دادیاں اور نانیاں ہیں جو اپنی بیٹی کا استقبال کرنے آئی تھیں۔  یہ منظر پاکستان میں گلگت بلتستان کی وادی ہنزہ سے تعلق رکھنے والی انیتا کریم کے مکسڈ مارشل آرٹ میں انٹرنیشنل ٹائٹل اپنے نام کر کے اپنے علاقے میں لوٹنے کا تھا۔  انیتا کریم نے ایک ایسے کھیل میں کامیابی حاصل کی جسے بالعموم مردوں کا کھیل سمجھا جاتا ہے۔  انھوں نے حال ہی میں سنگاپور میں ہونے والے معروف ون وارئیر مقابلوں میں حصہ لیا اور انڈونیشیئن مد مقابل کو ہرا کر یہ انٹرنیشنل ٹائٹل اپنے نام کیا۔ یہ بھی پڑھیے 'کیا اب میں خبروں میں آؤں گی؟' ’لڑکوں نے کہا یہ کھیلے گی تو ہم نہیں کھیلیں گے‘ انیتا کریم کو مکسڈ مارشل آرٹ کی تربیت لیتے ہوئے دو سال ہو گئے ہیں اور وہ روزانہ چھ یا سات گھنٹے مشق کرتی ہیں۔ اس کھیل میں خواتین کی شمولیت نہ ہونے کے باعث وہ بھائیوں اور دوسرے مردوں کے ساتھ ہی مشق کرتی رہی ہیں۔ بی بی سی سے گفتگو کے دوران ان سے اس شاندار استقبال پر تاثرات پوچھے گئے تو ان کا کہنا تھا کہ بیٹیوں کا ایسا استقبال ان کے علاقے کی روایت ہے۔   'گلگت بلتستان میں ہمیشہ سے ایسا ہوتا آیا ہے کہ کوئی خاتون یا کوئی بھی شخص کامیابی حاصل کرے تو سب مل کر اس کی خوشی مناتے ہیں۔ اس بات کی بھی خوشی ہوئی کہ میری جیت کے بعد دوسری خواتین بھی دلچسپی لے رہی ہیں۔' ہنزہ سے کھیلوں میں کامیابی حاصل کرنے والی انیتا کریم جیسی اور بھی کئی مثالیں ہیں۔ اس پر انیتا کریم ایک بار پھر اسے علاقے کی ثقافت کا خاصہ قرار دیتی ہیں۔  ’ہنزہ سے کھیلوں میں خواتین کے آگے آنے کی وجہ یہ ہے کہ وہاں خواتین کے لیے بھی آگے آنے کے اتنے ہی مواقع ہیں جتنے مردوں کے لیے۔ ان کی بھی برابر حوصلہ افزائی کی جاتی ہے۔ کہ وہ اپنے ٹیلنٹ کو استعمال میں لائیں۔' انیتا سے پوچھا گیا کہ انھوں نے خاتون ہو کر اس خطرناک کھیل کا انتخاب کیوں کیا تو ان کا کہنا تھا کہ یہ کھیل اپنا دفاع بھی سکھاتا ہے اور اعتماد بھی دیتا ہے۔ ’خطرناک کھیل ہے لیکن صرف پاکستان میں ہی لڑکیاں نہیں کھیلتیں باقی دنیا میں تو کھیلتی ہیں۔ مجھے ڈر نہیں لگتا۔ یہ ثابت کرنا تھا کہ پاکستان کی خواتین بھی دوسرے ممالک کی خواتین کی طرح یہ کر سکتی ہیں۔' کہنے والے انیتا کو 'ہنزہ کی بیٹی' یا 'پاکستان کی بیٹی' ہی نہیں کہتے ، ان کا ایک نام آرم کلیکٹر یعنی بازو جمع کرنے والی بھی ہے۔ آخر یہ نام کیسے پڑا؟ اس بارے میں انیتا کا کہنا تھا کہ ’برازیلین جوجٹسو مقابلوں میں میرے مقابلے پر لاہور سے دو لڑکیاں کھیل رہی تھیں۔ میں نے انہیں آرم لاک لگایا تو انہی کی غلطی کی وجہ سے ایک کا بازو ٹوٹ گیا تب سے مجھے آرم کلکٹر کہا گیا۔' انیتا کریم کو مکسڈ مارشل آرٹ کھیلتا دیکھیں تو یقین ہوتا جاتا ہے کہ وہ یکے بعد دیگرے طاقت سے بھرپور پنچ اور کک سے مخالف کو نہیں گرا رہیں بلکہ کھیل کے میدان میں صنفی تفریق کے بت کو پاش پاش کر رہی ہیں۔ ادھر ہنزہ کی سرد وادی میں بڑی بوڑھیوں کو انیتا کی حوصلہ افزائی میں رقص کرتا دیکھیں تو ان کے چہروں کی تپش پر کھلتے ہوئے چیری بلاسم کا گمان زور پکڑتا ہے۔
85,regional,وہ موقع جب انڈیا، پاکستان کی وجہ سے او آئی سی کا رکن نہیں بن سکا,بھارتیہ جنتا پارٹی کی ترجمان نوپور شرما کی جانب سے پیغمبرِ اسلام کے بارے میں متنازع بیان کے بعد عرب لیگ کی جانب سے غم و غصے کا اظہار کیا گیا ہے۔  سب سے پہلے قطر نے اس معاملے پر غصے کا اظہار کیا جس کے بعد اسلامی تعاون کی تنظیم کے دیگر ارکان سعودی عرب، ایران، مالدیپ اور افغانستان نے بھی قطر کی پیروی کرتے ہوئے انڈیا پر تنقید کی اور مسلمانوں سے معافی کا مطالبہ کیا۔  یہ بھی کہا جا رہا ہے کہ ان ممالک کے ردِ عمل کی وجہ سے ہی بی جے پی کو اپنی ترجمان کے خلاف اقدامات کرنے پڑے۔  انڈیا کے عرب ممالک کے ساتھ دوستانہ تعلقات رہے ہیں مگر یہ کئی دہائیوں میں پہلی مرتبہ ہے کہ عرب ممالک اور او آئی سی کے دیگر ممالک نے انڈیا کے خلاف ایسی یکجہتی کا مظاہرہ کیا۔  ویسے اس سے 53 سال قبل بھی انڈیا کو او آئی سی ممالک سے اس سے بھی زیادہ سخت مزاحمت کا سامنا کرنا پڑا تھا۔  یہ سنہ 1969 تھا جب او آئی سی کی تشکیل عمل میں آئی۔ اس وقت گربچن سنگھ مراکش میں انڈیا کے سفیر تھے اور اُنھوں نے ہی او آئی سی کے ابتدائی اجلاس میں انڈیا کی نمائندگی کی تھی۔  گربچن سنگھ نے اس دور کا پورا احوال انڈین سفارتکاروں کی تنظیم کے جریدے انڈین فارن افیئرز جرنل میں رقم کیا ہے۔ اپریل تا جون 2006 کے شمارے میں رباط اسلامی سربراہی اجلاس (1969) کے حوالے سے ان سے گفتگو پر مبنی ایک مضمون شائع ہوا تھا۔  16 صفحات پر مبنی یہ پوری دستاویز سوال و جواب کی صورت میں ہے۔ وہ بتاتے ہیں کہ 21 اگست 1969 کو ایک آسٹریلوی شخص نے یروشلم میں اسلام کے تیسرے مقدس ترین مقام مسجد الاقصیٰ پر حملے کی کوشش کی جس کے بعد عرب وزرائے خارجہ کا ایک اجلاس طلب کر لیا گیا۔ تین دن کے اندر 24 اگست کو یہ اجلاس مصر کے دارالحکومت قاہرہ میں منعقد ہوا۔  اسی اجلاس میں تمام اسلامی ممالک کے اجلاس کا تصور پیش کیا گیا جو آٹھ سے نو ستمبر 1969 تک رباط میں ہوا۔ اس میں شرکت کا اہل ہونے کے لیے دو شرائط رکھی گئیں، ایک تو یہ کہ وہ مسلم اکثریتی ملک ہو اور دوسرا اس کا سربراہِ مملکت بھی ایک مسلمان ہو۔  پاکستان نے انڈیا کو عالمی سطح پر ایک ہندو ملک ثابت کرنے کی کوشش کی تھی مگر پاکستان اس میں کامیاب نہیں ہوا اور انڈیا کو ایک سیکیولر ملک تسلیم کیا گیا۔ اس کی وجہ یہ ہے کہ تقسیمِ ہند کے بعد بھی انڈیا میں مسلمان بڑی تعداد میں آباد تھے۔ سنہ 1969 میں انڈیا عالمی سطح پر مسلم آبادی کے حساب سے دوسرا بڑا ملک تھا۔  سنہ 1969 میں اسلامی ممالک کا یہ سربراہی اجلاس انڈیا کے لیے پہلا موقع نہیں تھا جب وہ کسی مسلمان ممالک کے اجلاس میں شریک ہو رہا ہو بلکہ وہ پہلے بھی چار مرتبہ ایسے اجلاسوں میں شریک ہو چکا تھا۔ تاہم یہ بات دلچسپ ہے کہ انڈیا کے پہلے وزیرِ اعظم جواہر لال نہرو نے سنہ 1955 میں یہ تعین کر دیا تھا کہ انڈیا اسلامی ممالک کی کسی تنظیم کا حصہ نہیں بنے گا کیونکہ اُن کے مطابق اس طرح کی تنظیموں میں سیاسی سرگرمیوں کو مذہبی لبادہ اوڑھا دیا جاتا ہے۔  مگر سنہ 1964 تک اُن کی زیرِ قیادت انڈیا نے اپنی پالیسی میں تبدیلی کا فیصلہ کیا کیونکہ انڈیا نہیں چاہتا تھا کہ مشرقِ وسطیٰ کے ممالک پاکستان کے لیے دستیاب رہیں۔  رباط میں مسلم ممالک کے اجلاس سے قبل انڈیا نے 26 دسمبر 1964 سے پانچ جنوری 1965 تک چھٹی مسلم کانفرنس میں شرکت کی تھی۔  اس کے بعد انڈیا سے پانچ مسلم رہنماؤں کے ایک گروہ نے پہلی ایفروایشیائی اسلامی کانفرنس میں شرکت کی جو چھ سے 14 مارچ 1965 تک باندونگ میں منعقد ہوئی تھی۔ اس وقت مانا جا رہا تھا کہ یہ مبینہ پاکستانی پروپیگنڈے کا جواب ہے۔  اس کے بعد 17 سے 24 اپریل 1965 تک انڈیا کی ایک ٹیم نے مکہ میں غیر سرکاری تنظیم مسلم ورلڈ لیگ کے اجلاس میں بھی شرکت کی۔ حالانکہ یہ اجلاس غیر سرکاری تھا مگر اس کے باوجود اس کا دعوت نامہ صدر کو آیا تھا اور اُن ہی کے نامزد کردہ افراد اس اجلاس میں گئے تھے۔  کیا انڈیا کو رباط کانفرنس کی دعوت دی گئی تھی؟  اس وقت مراکش میں انڈیا کے سفیر گربچن سنگھ نے بتایا کہ 22 ستمبر 1969 کو شام ساڑھے پانچ بجے اس اجلاس کی افتتاحی تقریب رباط میں ہلٹن ہوٹل میں منعقد کی گئی تھی۔  اُنھوں نے کہا کہ ’اگلے دن صبح 11 بجے مجھے مراکش کے چیف آف پروٹوکول کی کال آئی۔ پھر وہ مجھے وزیرِ خارجہ احمد لراکی کے پاس لے گئے جنھوں نے مجھے بتایا کہ ویسے تو اجلاس شروع ہو چکا ہے مگر ہم سب نے متفقہ فیصلہ کیا ہے کہ انڈیا کو بھی اس میں اپنا سرکاری وفد بھیجنا چاہیے۔‘ گربچن سنگھ کہتے ہیں کہ اُنھوں نے صرف ایک سوال پوچھا: ’کیا پاکستان انڈیا کو دعوت دینے پر راضی ہے؟‘ اُنھیں اثبات میں جواب دیا گیا۔  اب گربچن سنگھ کے سامنے انڈین وفد کو بلانے کی مشکل درپیش تھی۔ ایسی صورتحال میں احمد لراکی نے مشورہ دیا کہ اگر یورپ میں انڈیا کا کوئی وفد موجود ہے تو اُنھیں مراکش بلا لیا جائے۔  گربچن سنگھ نے وزیرِ خارجہ لراکی کو بتایا کہ اُنھوں نے انڈین حکومت سے وفد بھیجنے کی درخواست کی ہے تاہم یہ ٹیم اگلے دن ہی رباط پہنچ پائے گی۔  گربچن سنگھ نے یہ بھی مشورہ دیا کہ علی گڑھ مسلم یونیورسٹی کے وائس چانسلر ڈاکٹر عبدالعلیم کو مدعو کیا جائے جو اس وقت مراکش میں ہی تھے۔  مگر احمد لراکی نے اُن سے کہا کہ بہتر ہو گا کہ سرکاری وفد اس میں حصہ لے اور چونکہ آپ یہاں سفیر ہیں، اس لیے آپ کو اس میں حصہ لینا چاہیے۔  گربچن سنگھ کو وزارتِ خارجہ سے اس کے لیے اجازت لینی تھی چنانچہ وہ واپس اپنے دفتر گئے اور یہ سب سیکرٹری خارجہ کیول سنگھ کو بتایا۔  کیول سنگھ نے گربچن سنگھ کو کانفرنس میں شرکت کی اجازت دے دی۔ گربچن سنگھ نے ڈاکٹر عبدالعلیم اور اُن کے سیکرٹری عشرت عزیز کے ساتھ اس اجلاس میں شرکت کی۔  گربچن سنگھ کے مطابق یہ تمام باتیں لراکی نے شام کی پریس کانفرنس میں بھی دہرائیں اور اگلے دن یہ اخبارات میں شائع ہوئیں۔  گربچن سنگھ کی اس بات کی تصدیق او آئی سی کے 40 سال مکمل ہونے پر شائع ہونے والی کتاب ’نئی صدی میں اسلامی دنیا‘ سے بھی ہوتی ہے۔ یہ کتاب ترک سکالر اور سفارت کار اکمل الدین احسان اوغلو نے لکھی، جو سنہ 2005 میں او آئی سی کے پہلے منتخب سیکرٹری جنرل تھے۔  نو ابواب پر مشتمل اس کتاب کا ایک اہم حصہ او آئی سی کے افتتاحی اجلاس کا ہے اور یہ کہ جب انڈیا بانی رکن کی حیثیت گنوا بیٹھا تھا۔  گربچن سنگھ جب اجلاس میں شرکت کے لیے پہنچے تو اُن کا استقبال افغانستان اور سوڈان کے وزرائے خارجہ نے کیا۔ اُنھوں نے شاہِ ایران اور سعودی فرمانروا سے بھی اپنا تعارف کروایا۔  وہ کہتے یہں کہ جب اُنھوں نے پاکستان کے اس وقت کے فوجی حکمران یحییٰ خان کو اپنا تعارف کروایا تو وہ بہت پرسکون تھے۔  ،تصویر کا ذریعہGetty Images،تصویر کا کیپشنصدرِ پاکستان یحییٰ خان نے اعلان کیا تھا کہ اگر انڈین وفد نے اس اجلاس میں شرکت کی تو پھر وہ اس میں شریک نہیں ہوں گے شام پانچ بجے مراکش کے بادشاہ نے انڈیا کے وفد کا استقبال کیا اور کہا کہ اگلے دن انڈین وفد اجلاس میں شرکت کرے گا۔  جب گربچن سنگھ کو اجلاس سے خطاب کرنے کا موقع ملا تو اُنھوں نے بتایا کہ انڈیا کے صنعتی ترقی کے وزیر فخرالدین علی احمد رباط کے لیے روانہ ہو چکے ہیں۔  یہ اجلاس رات 10 بجے تک جاری رہا اور انڈیا کے خلاف تب تک کوئی بات نہیں کی گئی مگر 24 ستمبر کی صبح کو احمد لراکی نے ایک مرتبہ پھر گربچن سنگھ سے ملنے کے لیے کہا اور اُنھیں بتایا کہ کچھ رکن ممالک احمد آباد فسادات کے باعث انڈیا کی شمولیت پر معترض ہیں۔ اُنھوں نے انڈین وفد کو صبح کے اجلاس میں شرکت نہ کرنے کے لیے کہا۔  گربچن سنگھ دوپہر ساڑھے تین بجے انڈین وفد کو وصول کرنے کے لیے تیار ہونے لگے مگر اسی دوران اُنھیں پاکستانی صدر کی ناراضگی کا علم ہوا۔ اُنھیں جو معلومات ملیں اس کے مطابق صدرِ پاکستان یحییٰ خان نے اعلان کیا تھا کہ اگر انڈین وفد نے اس اجلاس میں شرکت کی تو پھر وہ اس میں شریک نہیں ہوں گے۔  اس کی وجہ سے صبح کا اجلاس دوپہر ایک بجے تک شروع نہیں ہو سکا۔ کئی سربراہانِ مملکت نے یحییٰ خان سے بات کرنے کی کوشش مگر وہ فون پر دستیاب نہیں تھے۔ یہ بھی کہا گیا کہ ایران اور سعودی عرب کے سربراہان نے بھی ان سے ملاقات کی کوشش کی تاہم اُنھوں نے اس حوالے سے ملنے سے انکار کر دیا۔  ساڑھے تین بجے فخرالدین علی احمد کی قیادت میں ہندوستانی وفد رباط پہنچا اور ان لوگوں کا سرکاری استقبال کیا گیا۔ جب وہ مقررہ جگہ پہنچے تو مراکش کے شاہ حسن نے فخرالدین علی احمد کو سلیوٹ کیا۔  اس کانفرنس کے چیئرمین کی حیثیت سے شاہ حسن نے فخرالدین علی احمد کو احمد آباد فسادات کے باعث کچھ ارکان کی مخالفت کے بارے میں بتایا اور پوچھا کہ کیا انڈیا اس اجلاس میں صرف مبصر کے طور پر شرکت کر سکتا ہے۔ انڈیا نے یہ بات تسلیم نہیں کی۔  جب پاکستانی صدر اپنی بات پر ڈٹ گئے  اس کے بعد یہ تجویز دی گئی کہ انڈیا کو رضاکارانہ طور پر اس اجلاس سے الگ ہو جانا چاہیے۔ فخرالدین علی احمد نے واضح طور پر کہا کہ کیونکہ وہ بہت مختصر نوٹس پر سرکاری دعوت نامے پر آئے ہیں، اس لیے انڈیا یہ تجویز قبول نہیں کرے گا۔  گربچن سنگھ کے مطابق افغانستان، ملائیشیا اور نائجر جیسے ممالک کے سربراہان رات کے 8 بجکر 20 منٹ پر انڈیا کے وفد سے ملنے آئے۔ ان لوگوں نے کانفرنس کو کامیاب بنانے کے لیے انڈین وفد سے مدد مانگی۔ پاکستان کی جانب سے انڈیا کی مخالفت کی کئی وجوہات بتائی جانے لگیں، جن میں احمد آباد میں فسادات، ابتدائی اجلاس میں انڈین وفد میں گربچن سنگھ جیسے سکھ سرداروں کی موجودگی اور ملاقات کے لیے حکومتی وفد کی آمد کو ان وجوہات میں شمار کیا گیا۔ لیکن اصل وجہ یہ تھی کہ جب انڈیا کو سرکاری دعوت کا معاملہ پاکستان پہنچا تو اصغر خان، ذوالفقار علی بھٹو اور ممتاز دولتانہ جیسے لیڈروں نے شدید مخالفت کا اظہار کیا جس کے بعد یحییٰ خان کو اپنے سیاسی مستقبل کے لیے خطرہ محسوس ہوا۔ اس کی نشاندہی پاکستان ٹائمز نے 25 ستمبر 1969 کو اپنے اداریے میں بھی کی تھی۔ لیکن اس دن جو ہوا اس کا تذکرہ پاک فضائیہ کے سکواڈرن لیڈر اور بعد میں سفارتکار بننے والے ارشد سمیع خان نے اپنی یادداشت ’تھری پریذیڈنٹس اینڈ این ایڈ‘ میں کیا۔ معروف گلوکار عدنان سمیع کے والد اور سنہ 1965 کی پاکستان انڈیا جنگ میں اہم کردار ادا کرنے والے ارشد سمیع خان کو سنہ 2012 میں بعد از مرگ پاکستان کے اعلیٰ ترین سول اعزاز نشان امتیاز سے نوازا گیا تھا۔ ان کی ایک بڑی خوبی یہ تھی کہ وہ ایوب خان، یحییٰ خان اور ذوالفقار علی بھٹو یعنی تین صدور کے اے ڈی سی رہے۔ انھوں نے اپنی یادداشت میں لکھا کہ ’رباط میٹنگ میں جب انڈین وفد سے بات کی گئی تو یحییٰ خان نے کوئی احتجاج نہیں کیا لیکن رات کو تین پاکستانی صحافی ان سے ملنے آئے اور ان تینوں نے ان کو اپنا مؤقف بدلنے کا مشورہ دیا۔‘ ’اس کے بعد وہ اگلی صبح ہوٹل کے کمرے سے نہیں نکلے اور رباط سے واپس لوٹنے کی بات کی۔ اگر وہ واپس آ جاتے تو اس بیٹھک کا کوئی مطلب ہی باقی نہ رہتا کیونکہ اس وقت پاکستان دنیا کا سب سے بڑا مسلم ملک تھا۔‘ اس سارے تنازعے کے باعث 24 ستمبر کو کوئی سیشن میٹنگ نہیں ہوئی جس کے بعد یہ ملاقاتیں 25 ستمبر کو کرنے پر اتفاق ہوا لیکن انڈین ٹیم کو بتایا گیا کہ 25 ستمبر کو کوئی میٹنگ نہیں ہو رہی۔ جب انڈیا کے وفد کو معلوم ہوا کہ میٹنگ 4 بجے سے ہو رہی ہے تو انھوں نے خط لکھ کر منتظمین سے شرکت کے بارے میں پوچھا لیکن ان کو کوئی جواب نہیں ملا۔ بعد ازاں انڈین وفد کی غیر موجودگی میں پانچ بجے ہونے والے اجلاس میں اسلامی تعاون کی تنظیم (او آئی سی) کی تشکیل کی تجویز منظور کی گئی۔ اس میں یہ بھی کہا گیا کہ انڈیا کی مسلم کمیونٹی نے ابتدائی میٹنگ میں حصہ لیا جبکہ فخرالدین علی احمد کی قیادت میں جانے والا وفد انڈیا کا سرکاری وفد تھا۔ یہ انڈین دستے کے لیے شرمندگی کا باعث تھا کیونکہ یہ پہلا موقع تھا جب کسی بھی ملک کو بین الاقوامی سطح پر مدعو کیا گیا لیکن کسی بھی میٹنگ میں شرکت کی دعوت نہیں دی گئی لیکن 24 ستمبر سے 26 ستمبر تک انڈین وفد مکمل طور پر مراکش حکومت کا مہمان رہا۔ انڈین پارلیمنٹ کے سرمائی اجلاس میں اندرا گاندھی کی حکومت کو اپوزیشن کی جانب سے شدید تنقید کا سامنا کرنا پڑا حالانکہ تب تک انڈیا کی حکومت نے گربچن سنگھ کو رباط سے واپس بلا لیا تھا۔ یہ بھی پڑھیے  اسلاموفوبیا نے انڈیا کی خارجہ پالیسی کو کس طرح نقصان پہنچایا؟ پیغمبر اسلام کے بارے میں متنازع بیان انڈیا اور اسلامی دنیا کے تعلقات کا ٹیسٹ کیس کیسے بنا؟ جب انڈیا نے پنجاب کا 84 ہزار ایکڑ رقبہ پاکستان کے حوالے کر دیا ،تصویر کا ذریعہGetty Images،تصویر کا کیپشناندرا گاندھی اس سارے واقعے میں ایک سوال یہ بھی پیدا ہوا تھا کہ عرب ممالک کے بہت قریب ہونے کے بعد بھی روس اور چین کو اسلامی ممالک کے پہلے اجلاس میں شرکت کا موقع نہیں ملا لیکن انڈیا کو کیسے ملا؟ اس کی ایک بڑی وجہ عرب ممالک کے ساتھ انڈیا کے تجارتی تعلقات اور انڈیا میں مسلمانوں کی بڑی آبادی تھی۔ اس حوالے سے 19 اکتوبر سنہ 1965 کو انڈین خبر رساں ایجنسی پی ٹی آئی کی ایک رپورٹ میں کہا گیا تھا کہ انڈیا کے متعدد مسلم رہنماؤں نے مراکش کے بادشاہ سے درخواست کی تھی کہ انڈیا کے مسلمان بھی مسجد اقصیٰ پر حملے کی کوشش کے بارے میں بات کرنا چاہتے ہیں۔ اسی رپورٹ میں کہا گیا کہ انڈیا کی وزارت خارجہ ابتدائی طور پر اس میٹنگ میں شرکت پر تیار نہیں تھی لیکن بعد میں انڈیا نے نئی دہلی میں عرب ممالک کے سفیروں سے کہا تھا کہ انڈیا کو اس میٹنگ سے دور نہیں رکھنا چاہیے۔ ایک اور اہم سوال یہ بھی ہے کہ سیکولر ہونے کا دعوی کرنے والا انڈیا اس اجلاس میں شرکت کے لیے تیار کیوں ہوا؟ اس حوالے سے انڈیا کے معروف سیاسی تجزیہ کار اور وکیل اے جی نورانی نے نیوز میگزین فرنٹ لائن میں اندرا گاندھی کی جانب سے لکھے گئے ایک خط کا حوالہ دیا جس میں کہا گیا تھا کہ رباط میٹنگ مذہبی بنیادوں پر ہو سکتی ہے لیکن میٹنگ میں جن مسائل پر بات کی جائے گی وہ خالصتاً سیاسی معاملات ہیں۔ اے جی نورانی نے یہ بھی لکھا کہ اس وقت بہت سے لوگوں کا خیال تھا کہ انڈیا کی حکومت نے یہ قدم مسلمانوں کو مطمئن کرنے کے لیے اٹھایا تھا۔ ویسے سنہ 1962 میں چین کے ساتھ جنگ کے بعد بین الاقوامی سطح پر انڈیا کے لیے یہ دوسرا موقع تھا جب اس کی ساکھ کو اتنا نقصان پہنچا۔ لیکن سینیئر سفارتکار کے سی سنگھ، جنھوں نے مشرق وسطیٰ کے ممالک میں انڈیا کے سفیر کے طور پر برسوں کام کیا ہے، کا کہنا ہے کہ اس واقعے کے بعد انڈیا تیزی سے سنبھل گیا اور آج بھی اس کے مشرق وسطیٰ کے ممالک کے ساتھ بہترین تعلقات ہیں۔ رباط اجلاس کے صرف دو سال کے اندر اندرا گاندھی کی سفارتکاری کے سامنے پاکستان کے صدر یحییٰ خان کو بنگلہ دیش کی جنگ میں شکست کا منہ دیکھنا پڑا اور بنگلہ دیش کی تشکیل نے بین الاقوامی سطح پر انڈیا کو مضبوط کیا۔
86,pakistan,’آگ ایسی تھی جیسے اللہ کا عذاب، چلغوزے کا ایسا جنگل دوبارہ اُگنے میں 100 سال لگیں گے‘,’آگ ایسے تھی جیسے اللہ کا عذاب آیا ہو۔ یہ خود ہی پھیلتی گئی۔ یہ جنگل ہمارے بچوں اور باپ، دادا کی زندگی تھی۔ چلغوزے کے درخت ہمارا ذریعہ معاش تھے۔ ہمارے پاس اب تین فیصد بھی جنگل نہیں بچا۔‘ بلوچستان کے ضلع شیرانی کے گاؤں شرغلی کے رہائشی غلام سخی یہ بات کوہِ سلیمان میں 9 مئی کو لگنے والی آگ کے بارے میں بتاتے ہوئے کر رہے تھے۔  ضلع شیرانی صوبہ بلوچستان کے ژوب ڈویژن کا حصہ ہے۔ مقامی افراد کا کہنا ہے کہ یہاں 9 مئی کو لگنے والی آگ کے بعد حکومت کی جانب سے ابتدائی امدادی کیمپ 21 مئی کو لگایا گیا، تب تک آگ لگے 15 دن سے زیادہ گزر چکے تھے۔  ’اپنی مدد آپ کے تحت آگ بجھانے کی کوشش کی‘ اس دوران غلام سخی اور شرغلی گاؤں کے دیگر افراد نے اپنی مدد آپ کے تحت آگ کو بجھانے کی کوشش کی۔ اس کے نتیجے میں تین افراد ہلاک بھی ہوئے جن میں سے دو غلام سخی کے بھتیجے تھے۔  ’مجھے رات نو بجے پتا چلا کہ آگ لگ گئی ہے تو میں نے باقی لوگوں کو جمع کیا اور ہم ہمت کر کے جنگلات کی طرف چلے گئے۔‘ غلام سخی نے بتایا کہ ’اپنی مدد آپ‘ کرنے کو پشتو میں ’اشر‘ کہتے ہیں۔  ’جب ہم گیارہ بجے واپس آئے تب تک آگ قابو میں آ چکی تھی۔‘ غلام سخی نے کہا کہ مگر جب وہ صبح نیند سے اٹھے تو انھیں ایک اور فون آیا کہ آگ دوبارہ لگ گئی ہے۔ ’تب پتا چلا کہ آگ بجھانے کے لیے جانے والے دو بندوں کو تو اللہ نے بچا لیا لیکن باقی تین، جن میں میرے بھتیجے بھی شامل تھے، آگ کی زد میں آ کر جھلسے اور ہلاک ہو گئے۔‘  آگ بجلی گِرنے سے لگی یا لوگوں نے لگائی؟ شرغلی گاؤں پہنچنا اور وہاں سے چلغوزے اور زیتون کے جنگلات تک رسائی کا راستہ دشوار گزار ہونے کے ساتھ ساتھ شہری علاقے سے خاصا دور ہے جبکہ یہ علاقہ خیبر پختونخوا اور بلوچستان کی سرحد پر واقع ہے۔  یہ ایک جانب افغانستان کے صوبے پکتیکا جبکہ دوسری جانب جنوبی وزیرستان سے ملتا ہے۔  ماضی قریب میں یہاں آگ لگنے کے کئی واقعات رونما ہو چکے ہیں اور ہر بار لوگ اپنی مدد خود کرتے ہیں اور آگ کو مزید آگے بڑھنے سے بچا لیتے ہیں۔  لیکن اس بار مقامی آبادی کی جانب سے آگ کی نوعیت الگ قسم کی بتائی جا رہی ہے۔ مقامی افراد کا کہنا ہے کہ انھیں انتظامیہ نے بتایا کہ آگ بجلی گِرنے سے شروع ہوئی اور تیز ہوا کے باعث مزید علاقوں تک پھیل گئی جبکہ مقامی افراد بجلی گِرنے کی بات سے متفق نہیں۔  ان کا کہنا ہے کہ آگ ’کسی کے لگانے سے شروع ہوئی‘ اور ہوا کے ذریعے بڑھی لیکن اس بات کی تصدیق تاحال نہیں کی جا سکی۔  آگ لگنے کے مقام کا جب دورہ کیا گیا تو یہاں شہروں کے برعکس موسم قدرے بہتر تھا اور مزید پتا چلا کہ آگ دس یا بیس کلومیٹر کے فاصلے پر الگ الگ مقام پر شروع ہوئی اور ہوا کے باعث پندرہ دن تک اس کا دائرہ وسیع ہوتا چلا گیا۔  انتظامیہ کی جانب سے تاخیر پر یہاں کے مکینوں نے احتجاجی کیمپ لگایا اور خوب شور شرابا کیا، جس کے بعد انتظامیہ حرکت میں آئی۔ انتظامیہ کے حرکت میں آنے سے پہلے تک یہاں کے مکین خود سے آگ بجھا رہے تھے۔  ’کمبل اور چادر سے آگ بجھانے کی کوشش کی‘ غلام سخی نے بتایا کہ آگ بجھانے کے لیے لوگ کمبل، چادر اور گھروں سے بالٹیوں میں پانی بھر بھر کر لے کر جاتے رہے۔  ’اگر آگ زیادہ بڑے رقبے پر نہ لگی ہو تو یہ طریقہ کار کام کر جاتا ہے لیکن اگر آگ زیادہ ہو تو پھر ریسکیو ٹیم کا انتظار کرنا پڑتا ہے۔‘ لیکن غلام سخی نے کہا کہ اپنے بھتیجوں کی لاشیں دیکھ کر ان کو ’خوف کے ساتھ ساتھ یہ خیال بھی آیا کہ یہ آگ بجھانا ہمارے بس سے باہر ہے۔‘ انتظامیہ کی جانب سے این ڈی ایم اے اور اور پی ڈی ایم اے کو احکامات جاری کیے گئے کہ آگ پر جلد از جلد قابو پایا جائے لیکن کچھ روز کی کوششوں کے بعد پڑوسی ملک ایران سے مدد لی گئی اور الیوشین آگ بجھانے والے جنگی طیاروں کی مدد سے آگ کو بجھایا گیا۔  دوسری جانب، احتجاجی کیمپ کا دورہ کرنے پر معلوم ہوا کہ کیمپ اس وقت بالکل خالی پڑا ہوا ہے کیونکہ اب تمام تر لوگ خود کو پہنچنے والے نقصان کا اندازہ لگا رہے ہیں۔  نقصان کا اندازہ لگانا اس لیے بھی ضروری ہے کیونکہ یہاں پر رہنے والے ہزاروں لوگوں کا ذریعہ معاش چلغوزوں کے جنگلات سے جڑا ہے۔اور اقوامِ متحدہ کی جانب سے دورہ کرنے والی ٹیم کے مطابق آگ لگنے کے بعد تقریباً 30 فیصد جنگلات متاثر ہوئے ہیں جبکہ صرف مئی کے مہینے میں پاکستان کے مختلف جنگلات میں آگ لگنے کے 300 سے زیادہ واقعات پیش آ چکے ہیں۔  غلام سخی کے 33 برس کے بھتیجے محمد نور کی بیوہ کو غیر لوگوں سے بات کرنے کی اجازت نہیں۔ انھوں نے اپنی شناخت کرائے بغیر بی بی سی کو بتایا کہ ’میرے شوہر چلغوزے کے جنگلات اگانے کے لیے سات لاکھ روپے قرض لے چکے تھے، جو اب مجھے چُکانا ہو گا۔ میری حالت یہ ہے کہ میرا اور دو بچوں کا خرچہ اب میرا دیور اٹھا رہا ہے۔‘ اسی طرح محمد نور کی والدہ نے بتایا کہ آج سے 65 سال قبل اسی طرح کی آگ لگی تھی ’لیکن تب بھی ہم نے وہ آگ خود بجھائی تھی۔ اس بار ہم سے آگ بروقت نہیں بجھ پائی۔‘ محمد نور کے گھر کے پاس موجود ایک رہائشی موٹربائیک پر اپنے گھر کی طرف جاتے ہوئے رُکے اور بی بی سی سے بات کرتے ہوئے انھوں نے بتایا کہ ’ہمارا کاروبارِ زندگی خراب ہو چکا ہے۔ میری، میرے بچوں، سب کی زندگی اس کاروبار سے جڑی ہے۔ اب اللہ کرم کرے گا۔‘ یہ بھی پڑھیے  شیرانی میں چلغوزے کے جنگل میں آگ: 26 ہزار ایکڑ پر محیط قیمتی جنگل تباہی کے دہانے پر خیبر پختونخوا: شانگلہ میں جنگل کی آگ ایک ہی خاندان کے چار افراد کو نگل گئی سوات کے دلکش جنگلات جہاں رات کی خاموشی میں آگ لگا دی جاتی ہے ’ایسا جنگل دوبارہ اُگنے میں 100 سال کا عرصہ لگے گا‘ شرغلی میں کوئٹہ سے آئے سالمین خپلواک کہتے ہیں کہ ’افسوس کے ساتھ بلوچستان اور خیبر پختونخوا کے ان دور دراز علاقوں پر صرف تب بات ہوتی ہے جب یہاں آگ لگ جائے یا پھر پولیو کا کوئی نیا کیس سامنے آ جائے۔ باقی گیارہ ماہ کسی کو کوئی فرق نہیں پڑتا کہ یہاں کیا ہو رہا ہے۔‘ سالمین خپلواک خیبر پختونخوا اور بلوچستان کے جنگلات میں آگ لگنے کے معاملات کو اجاگر کرنے میں خاصے سرگرم ہیں۔  اُن کی اپنی کہانی یہ ہے کہ جب انھوں نے یکے بعد دیگرے اسلام آباد میں ان جنگلات میں لگنے والی آگ سے متعلق پریس کانفرنس کی تو کچھ حلقوں سے انھیں سرکاری ملازم ہونے کا طعنہ دیا گیا۔  ’مجھے کہا گیا کہ آپ کیا اپنا اصل کام چھوڑ کر جنگلات کے بارے میں بات کرتے پھِر رہے ہیں؟ تو میں نے اپنی ملازمت سے استعفی دے دیا اور پھر ایک اور پریس کانفرنس کرتے ہوئے لوگوں کو دوبارہ یاد دہانی کرائی کہ بلوچستان اور خیبر پختونخوا میں لگنے والی آگ پر دھیان دیا جائے۔‘ سالمین نے دعویٰ کیا کہ ایسا جنگل دوبارہ اگنے میں 100 سال لگتے ہیں۔ ’چلغوزے کے یہ درخت ایک سال میں ایک سینٹی میٹر اُگتے ہیں۔ افسوس کی بات ہے کہ ہماری آواز سوشل میڈیا پر تو سُنی جاتی ہے لیکن یہاں پاکستان میں لوگ موسمیاتی تبدیلی پر کچھ سُننا نہیں چاہتے۔‘ شمالی بلوچستان کے ڈپٹی کمشنر زعیغم علی کے دفتر نے بتایا کہ آگ لگتے ہی ان کی ٹیم امدادی ٹیم کے ساتھ جنگلات کا معائنہ کرنے اور لوگوں کی جان بچانے پہنچ چکی تھی جبکہ خپلواک نے بتایا کہ اب تک کوہِ سلیمان میں آگ لگنے سے ایک لاکھ کے قریب چلغوزے کے درخت جل کر راکھ ہو چکے ہیں۔  جہاں ایک طرف یہاں کے رہائشی اپنے کاروبار کو دوبارہ شروع کرنے کی کوشش کر رہے ہیں وہیں وہ حکومت اور انتظیامیہ کو متنبہ بھی کر رہے ہیں کہ اگر دھیان نہ دیا گیا تو آگ لگنے کے یہ واقعات بڑی تباہی کی طرف جا سکتے ہیں۔
87,sport,’شاداب خان تو شاہد آفریدی سے بہتر کرکٹر بن چکا ہے‘,پاکستانی کرکٹ ٹیم کی مڈل آرڈر بیٹنگ ویسٹ انڈیز کے خلاف سیریز میں دوسری مرتبہ ایکسپوز ہوئی لیکن شاداب خان  نے لاج رکھ لی۔ البتہ یہ سوال ضرور اہمیت اختیار کرگیا کہ کیا ٹیم میں صرف امام الحق اور بابراعظم ہی دو بیٹسمین ہیں؟ مڈل آرڈر بیٹنگ کہاں ہے؟ شاداب خان  کی ذمہ دارانہ بیٹنگ کی وجہ سے پاکستانی ٹیم 48 اوورز میں 9 وکٹوں پر 269 رنز تک پہنچنے میں کامیاب ہو سکی جب کہ گرد کے طوفان کی وجہ سے میچ کو 48اوورز تک محدود کرنا پڑا تھا۔ شاداب خان نے اپنے ون ڈے  کیریئر کی بہترین اننگز کھیلتے ہوئے 86 رنز اسکور کیے۔ جواب میں ویسٹ انڈیز کی ٹیم 38 ویں اوور میں 216 بنا کر آؤٹ ہوگئی اور اسے 53 رنز سے شکست کا سامنا کرنا پڑا۔ یہ چھٹا موقع ہے کہ ویسٹ انڈیز کو پاکستان کے خلاف سیریز کے تمام میچوں میں شکست سے دوچار ہونا پڑا ہے۔ پاکستانی ٹیم اس جیت کے بعد آئی سی سی ورلڈ کپ سپر لیگ میں 15 میں سے 9 میچ جیت کر 90 پوائنٹس کے ساتھ اب چوتھے نمبر پر ہے۔ ویسٹ انڈیز کا نمبر اب پانچواں ہے۔اس کے 80 پوائنٹس ہیں۔ نکولس پورن بولر بن گئے ،تصویر کا ذریعہPCB پاکستانی ٹیم سیریز کے آخری میچ میں دو تبدیلیوں کے ساتھ میدان میں اتری۔ حارث رؤف اور شاہین شاہ آفریدی کی جگہ حسن علی اور شاہنواز دھانی ٹیم کا حصہ بنے۔  شاہنواز دھانی نے اپنے ون ڈے انٹرنیشنل کیریئر کا آغاز کیا۔ بابراعظم کو ٹاس جیت کر پہلے بیٹنگ کے بارے میں سوچنا نہیں پڑا کیونکہ پچھلے دونوں میچوں میں یہی دیکھنے میں آیا تھا لیکن اس بار پاکستانی ٹیم کی مڈل آرڈر بیٹنگ کے ناکام ہونے کے بارے میں وہ بہت کچھ سوچ رہے ہونگے۔ امام الحق کا اعتماد ہر اننگز کے بعد بڑھتا ہوا نظر آرہا ہے۔ فخرزمان پچھلی دو ناکامیوں کی وجہ سے ابتدا میں ضرورت سے زیادہ محتاط دکھائی دیے لیکن جیسے ہی وہ اس خول سے باہر نکلے ویسٹ انڈین بولرز کی مشکل بڑھ گئی۔ امام الحق اور فخرزمان اسکور کو 85 تک لے گئے۔ اس مرحلے پر ایسا دکھائی دے رہا تھا کہ اس بار یہ نہ صرف بڑی پارٹنرشپ قائم کریں گے بلکہ فخرزمان بھی ایک بڑی اننگز اپنے کھاتے میں لکھوانے میں کامیاب ہوجائیں گے لیکن وہ 35 کے انفرادی اسکور پر سوئیپ کرنے کی کوشش میں بولڈ ہو کر نکولس پورن کو پہلی ون ڈے وکٹ دے گئے۔ اگلے ہی اوور میں پاکستانی ٹیم کو بڑا دھچکہ پہنچا جب کپتان بابراعظم صرف ایک رن بناکر والش کی گیند پر ایل بی ڈبلیو ہوگئے۔  امام الحق نے اپنی 14 ویں نصف سنچری 55 گیندوں پر چھ چوکوں اور ایک چھکے کی مدد سے مکمل کی جو پچاس سے زائد رنز کی ان کی لگاتار 7 ویں اننگز ہے۔ اس طرح اب ان کے سامنے صرف جاوید میانداد رہ گئے ہیں جنھوں نے ون ڈے انٹرنیشنل میں پچاس اور اس سے زائد رنز کی 9 اننگز کھیل کر عالمی ریکارڈ قائم کیا تھا۔ امام الحق سیریز میں تیسری مرتبہ نصف سنچری کو سنچری میں نہ بدل سکے اور 62 رنز بناکر پورن کی گیند پر ہوپ کے ہاتھوں کیچ ہوگئے۔ ویسٹ انڈین کپتان پورن نے اس کے بعد رضوان اور حارث کو بھی پویلین کی راہ دکھائی۔ اس موقع پر وہ صرف آٹھ گیندوں پر تین وکٹیں حاصل کرچکے تھے۔ پورن نے اپنے دس اوورز 48 رنز دے کر چار وکٹوں کی متاثر کن کارکردگی پر مکمل کیے۔ دلچسپ بات یہ ہے کہ اس سے قبل اپنے 42 ون ڈے انٹرنیشنل میچوں میں پورن نے صرف تین گیندیں کی تھیں لیکن پاکستانی بیٹسمینوں نے ان کو بالکل اسی طرح بولر بنا دیا جیسے وہ سورو گنگولی اور فل سمنز کو بنا گئے تھے۔ پاکستانی ٹیم نے 51 گیندوں پر پانچ وکٹیں گنوائیں جس کے بعد خوشدل شاہ اور شاداب خان اس ٹوٹ پھوٹ کی مرمت کرنے میں لگے ہوئے تھے کہ گرد کے طوفان نے کھیل روک دیا۔ اس وقت پاکستان کا سکور 33 اوورز میں 5 وکٹوں پر 155 رنز تھا۔ جب میچ شروع ہوا تو شاداب اور خوشدل شاہ نے وہیں سے سلسلہ شروع کیا جہاں چھوڑا تھا۔ ان دونوں نے چھٹی وکٹ کی شراکت میں 84 رنز کا اضافہ کیا جس میں خوشدل شاہ کا حصہ 34 رنز رہا۔ شاداب خان وسیم جونیئر کی شراکت میں بھی قیمتی 40 رنز کا اضافہ کرنے میں کامیاب رہے۔ شاداب خان 78 گیندوں پر چار چوکوں اور تین چھکوں کی مدد سے 86 رنز بنا کر جیڈن سیلس کی گیند پر بولڈ ہوئے۔ یہ ان کی ون ڈے انٹرنیشنل میں چوتھی نصف سنچری تھی۔ رضوان کی ون ڈے میں مایوس کن کارکردگی پاکستان کی مڈل آرڈر بیٹنگ میں فخرزمان، امام الحق اور بابراعظم کے بعد سب سے تجربہ کار بیٹسمین محمد رضوان ہیں لیکن ان کی ون ڈے کی کارکردگی ٹی ٹوئنٹی کی ان کی کارکردگی سے یکسر مختلف اور مایوس کن رہی ہے۔ پہلے میچ میں اگرچہ انھوں نے نصف سنچری بنائی لیکن ایک ایسے وقت اپنی وکٹ گنوائی جب ٹیم کو ان کی کریز پر موجودگی کی اشد ضرورت تھی۔دوسرے اور تیسرے میچ میں وہ محض پندرہ اور گیارہ رنز بنا کر آؤٹ ہوئے۔ رضوان مارچ 2019ء میں آسٹریلیا کے خلاف دبئی میں سنچری کے بعد سے اب تک 15  ون ڈے اننگز میں 19 کی معمولی اوسط سےصرف 289 رنز بنانے میں کامیاب ہو سکے ہیں جن میں دو نصف سنچریاں شامل ہیں۔ ان تمام میچوں میں انھوں نے نمبر چار اور پانچ کی اہم پوزیشن پر بیٹنگ کی ہے۔  اس سیریز کے لیے کیے گئے ٹیم سلیکشن کے تضادات کو بھی اس طرح دیکھا جا سکتا ہے کہ ٹیم میں مڈل آرڈر بیٹسمین کے طور پر محمد حارث کا سلیکشن صرف ان کی پی ایس ایل کی دو میچ وننگ اننگز کی بنیاد پر کیا گیا جبکہ انھوں نے اس سال پاکستان کپ ایک روزہ ٹورنامنٹ کی آٹھ اننگز میں صرف ایک نصف سنچری کی مدد سے 239 رنز بنائے تھے۔ اسی طرح ٹیم میں تیسرے اوپنر کے طور پر عبداللہ شفیق کا سلیکشن بھی اس لیے حیران کن ہے  کہ وہ ڈومیسٹک ون ڈے کرکٹ میں صرف 4 میچ کھیلے ہیں جن میں ان کے کل رنز کی تعداد صرف 57 رنز ہے لیکن چونکہ وہ ٹیسٹ ٹیم کا حصہ ہیں اور وہاں عمدہ کارکردگی دکھا رہے ہیں لہذا ٹیسٹ کی کارکردگی کی بنیاد پر ان کو ون ڈے ٹیم میں بھی شامل کر لیا گیا۔ جہاں تک ان سے کہیں زیادہ متاثر کن کارکردگی کی بات ہے تو بلوچستان کے نوجوان اوپنر حسیب اللہ خان آسانی سے سکواڈ میں آ سکتے تھے جنھوں نے پاکستان کپ ایک روزہ ٹورنامنٹ میں 12 میچوں میں 3 سنچریوں اور ایک نصف سنچری کی مدد سے 614 رنز بنا ڈالے تھے۔  یہ بھی پڑھیے  بابر اعظم ریکارڈز کی بلندیوں پر کیسے پہنچے ’نواز اور خان کی ایسی شراکت جس نے پاکستان کو بچا لیا‘ شرارتی جاوید میانداد جنھیں ابتدا میں صرف فیلڈنگ کے لیے میدان میں اُتارا جاتا تھا سر ویوین رچرڈز: ’بے رحم بیٹسمین‘ جو حساب کتاب میں صرف اپنے رنز گننے میں ماہر تھے عقیل حسین کے چھکے ناکافی ویسٹ انڈین بیٹسمینوں کو معلوم تھا کہ پاکستانی پیس اٹیک شاہین شاہ آفریدی اور حارث رؤف کے بغیر ہے لہذا انھوں نے حسن علی پر اٹیک شروع کیا۔ حسن علی کی بدقسمتی کہ اپنے دوسرے اوور میں وہ کائل میئرز کو آؤٹ کرنے میں کامیاب ہوگئے لیکن وہ نو بال تھی۔ کائل میئرز کی قسمت زیادہ دیر ان کا ساتھ نہ دے سکی اور وہ صرف پانچ رنز بنا کر شاہنواز دھانی کی ون ڈے انٹرنیشنل میں پہلی وکٹ بن گئے۔ ہوپ 21 رنز پر آؤٹ ہو کر ویسٹ انڈیز کی امیدیں بھی ساتھ لے گئے۔ باؤنڈری لائن پر دوڑتے ہوئے خوشدل شاہ کے غیرمعمولی کیچ نے حسن علی کو اعتماد دینے والی وکٹ دلا دی۔ اگلے اوور میں محمد وسیم جونیئر بھی پیچھے نہ رہے اور انھوں نے بروکس کو 18 رنز پر بولڈ کر دیا۔ اسپنرز کے گیند سنبھالنے سے پہلے ہی ویسٹ انڈیز کی ٹیم 13 اوورز میں 63 رنز پر تین اہم وکٹوں سے محروم ہو چکی تھی۔رہی سہی کسر محمد نواز نے پوری کر دی جب انھوں نے اپنے دوسرے ہی اوور میں کپتان نکولس پورن کو 11 رنز پر ڈیپ مڈ وکٹ پر کیچ کرا دیا جہاں خوشدل شاہ ایک اور کیچ کے لیے تیار تھے۔ شاداب خان بیٹنگ کے بعد بالنگ میں بھی ایکشن میں نظر  آئے۔ پہلے انھوں نے پاول کو فخر زمان کے ہاتھوں کیچ کرایا اور پھر کارٹی کو رضوان کی جگہ کیپنگ کرنے والے حارث کے ہاتھوں اسٹمپ کرا دیا۔ کیمو پال محمد نواز کی گیند پر حارث کے ہاتھوں کیچ ہوئے تو 155 رنز کے اسکور پر سات وکٹوں سے محروم ہونے والی ویسٹ انڈیز منزل سے دور ہو چلی تھی لیکن عقیل حسین آسانی سے ہاتھ آنے کے لیے تیار نہیں تھے۔ انھوں نے ملتان کے سٹیڈیم میں تفریح کا سامان پیدا کیا اور اپنی پہلی ون ڈے نصف سنچری اسکور کرتے ہوئے صرف 37 گیندوں پر 60 رنز کی جارحانہ اننگز کھیلی جس میں دو چوکے اور چھ چھکے شامل تھے۔ان کی وکٹ شاداب خان نے محمد حارث کے اسٹمپڈ کی صورت میں حاصل کی۔ ہیڈن والش شاداب خان کی اس میچ میں چوتھی وکٹ بنے۔  ٹیم کو مشکلات سے نکالنے والی 86 رنز کی شاندار اننگز اور پھر چار وکٹوں کی آل راؤنڈ کارکردگی کے بعد شاداب خان کے علاوہ اور کون مین آف دی میچ ہوسکتا تھا۔ اور سوشل میڈیا پر بھی ان کی کارکردگی کے چرچے رہے۔ انس ظفر خان نے لکھا کہ ’شاداب خان کلاس کھلاڑی ہیں۔ ٹیم کے لیے لڑتے ہیں، بہترین فیلڈر ہیں، اعلی باولر ہیں اور عمدہ بلے باز بھی ہیں یعنی مکمل پیکج ہیں۔‘  بابر علی نے لکھا کہ ’میرے خیال میں تو شاداب خان شاہد آفریدی سے بہتر کرکٹر بن چکے ہیں۔‘ 
88,pakistan,وسعت اللہ خان کا کالم ’بات سے بات:‘ حیاتِ مقصود چپراسی (ایک مطالعہ),کہا جاتا ہے کہ ملک مقصود احمد 1973 کے کسی ایک دن لاہور میں پیدا ہوئے۔ ابتدائی تعلیم بھی یقیناً حاصل کی ہو گی تب ہی تو بلوغت کے بعد آپ رمضان شوگر مل میں بطور نائب قاصد بھرتی ہوئے۔ آپ کی بنیادی ذمہ داریوں میں چائے بنانا اور سلیقے سے پیش کرنا بھی شامل رہا۔ پھر رفتہ رفتہ جیسا کہ ہوتا ہے ملک مقصود صاحب اپنی مستعدی و وفاداری و بے لوثی کے سبب سیٹھوں کی جوہر شناس آنکھ کا تارہ بنتے چلے گئے ہوں گے۔ یوں آپ کا شمار ان گیارہ انتہائی قابلِ اعتماد ملازموں میں ہونے لگا جن کے نام پر 28 بینک کھاتے کھولے گئے اور ان کھاتوں  کے ذریعے 2008-14 کے چھ برس میں لگ بھگ 16 ارب روپے بیرونِ ملک ارسال کئے گئے۔ جناب مقصود احمد ملک کی قدر و منزلت کا اندازہ یوں بھی ہو سکتا ہے کہ 28 میں سے سات کھاتے صرف آپ  کے نام پر تھے۔ ریکارڈ  کے مطابق آپ کی آخری ماہانہ تنخواہ بظاہر 25 ہزار روپے تھی البتہ آپ کے اکاؤنٹس سے چھ برس میں لگ بھگ تین ارب روپے کی رقم گذری یا گذاری گئی۔ بتایا جاتا ہے کہ مارچ 2018 میں ملک مقصود احمد صاحب دیگر دو کلیدی ملزموں کے ہمراہ غائب ہو گئے اور بظاہر کوئی روزگار نہ ہونے کے باوجود چھ جون 2022 کو دبئی میں آخری ہچکی تک گذر بسر کرتے رہے۔ ( مندرجہ بالا تفصیلات اس وقوعے کی بابت وفاقی تحقیقاتی ادارے ایف آئی اے کے مرتب کردہ چالان میں شامل ہیں۔)  ملک مقصود احمد صاحب کو مقصود ’چپراسی‘ کے نام سے مشہور کرنے میں ’کبھی نہ جھکنے اور گھبرانے والے مستقل مزاج‘ عمران خان کا بنیادی کردار ہے۔ وہ آج تک اپنی ہر تقریر میں شہباز شریف اور مقصود ’چپراسی‘ کا نام ایک ہی سانس میں لینا نہیں بھولتے۔ وہ جو کہتے ہیں کہ ہر بڑے آدمی کی کامیابی کے پیچھے ایک عورت کا ہاتھ ہوتا ہے ۔اسی طرح ہر بڑے آدمی کے پیچھے ایک مقصود ’چپراسی‘ بھی متحرک ہوتا ہے۔ اگر ان دونوں جملوں کو ملا کے مطلب اخذ کرنے کی کوشش کی جائے تو بھلے مقصود ’چپراسی‘ ہو کہ نیب یافتہ منی لانڈرنگ کیس (زرداری گروپ، اومنی گروپ، بحریہ گروپ) میں مذکور قلفی والے اور ریڑھی والے کے شناختی کارڈوں پر کھولے جانے والے بینک اکاؤنٹس سمیت درجنوں بے نامی کھاتوں کے ذریعے 42 ارب روپے کی آمد و جامد کا قصہ یا پھر ملکہِ تبادلات در صوبہِ پنجاب و نگراں امورِ توشا خانہِ بنی گالا فرح گوگی کا فنِ جہاں بانی۔  اس سب پر ایک علیحدہ تفصیلی مطالعے کی ضرورت ہے۔ یہ سب بتاتا ہے کہ اس فانی دنیا کے لافانی امرا و اشراف کا مقصودی چپراسیت کے بنا گذارہ کس قدر ناممکن ہے۔ وسعت اللہ خان کے دیگر کالم پڑھیے  آخری پاجامہ اور داتا صاحب کا لنگر! لکی پاکستانی سرکس اور چلغوزے کا جنگل وسعت اللہ خان کا کالم: مالیخولیا کا علاج ممکن ہے اگر ۔۔۔۔  وسعت اللہ خان کا کالم: امبر کو چھونے چلا میرا بلوچستان مقصود ’چپراسی‘ دراصل ترغیب و تحریص کے طاقت ساز کارخانے کا وہ کلیدی پرزہ ہے جس کے بنا کوئی بھی خاکی و غیر خاکی نظام چلانا کارِ دارد ہے۔ کیا انگریز بہادر سرنگا پٹنم سے ملتان اور کلکتہ سے سبی تک دستیاب مقصود چپراسیوں کی قوتِ شامہ و ہاضمہ استعمال کیے بغیر ہندوستان نامی سونے کی چڑیا اتنی آسانی سے نوچ سکتا تھا؟  کیا امریکی سامراج  مقصود چپراسیوں کو اعتماد میں لیے بغیر عالمی سپر پاور کے منڈب پر تادیر ٹک سکتا تھا؟ ذرا لاطینی امریکہ سے براستہ شمالی افریقہ مشرقِ وسطی سے گذرتے ہوئے انڈونیشیا تک نگاہ ڈالیے۔ آپ کو ہر جگہ کوئی نہ کوئی مقصود چپراسی فرشی سلام کرتا دکھائی دے گا۔ گورے صاحب نے جاتے جاتے اپنا سینتا ہوا جو نوآبادیاتی ترکہ کالے صاحب کو دان کیا وہ اثاثہ بھروسہ مند چپراس میں شامل سہولت کاری و وفاداری بشرطِ استواری کے سوا اور کیا ہے؟  باقیوں کو چھوڑیے کیا پاکستان میں کوئی بھی آمر مقصود چپراسیوں کے بغیر دس دس سال چھوڑ ایک برس بھی اطمینان سے گذار سکتا تھا؟  کیا ہائبرڈ جمہوریت کا مقصد مقصود چپراسیوں کو ساتھ ملائے بغیر حاصل کرنا ممکن ہے؟ اب تو لگتا ہے ہائبرڈ جمہوریت دراصل موجودہ اور آئندہ مقصود چپراسیوں کے لیے کمپاؤنڈ انشورنس سکیم کا دوسرا نام ہے۔ پرشکوہ ریاستی محلات و جبروتی عمارات سے لے کر حساس و غیر حساس اداراتی دفاتر اور ان کی فرنٹ کمپنیوں اور میڈیا ہاؤسز کے بھونپو گھروں تک ہر سو چائے بناتے میزبانی کرتے ہنس مکھ مقصود چپراسیوں کی دائمی بہار ہے۔ پنجاب کی معروف سیاستداں و سفارت کار بیگم عابدہ حسین اپنی مرتب یادداشت  ’پاور فیلئیر‘ میں قصہ بیان کرتی ہیں کہ ایک بار جب وہ مارشل لا دور کے گورنر پنجاب جنرل غلام جیلانی ( سابق ڈی جی آئی ایس آئی) سے ملنے گورنر ہاؤس گئیں تو کمرے کی دہلیز کے باہر درمیانے قد کا ایک گورا چٹا جوانِ رعنا جسے میں نے پہلی بار دیکھا تھا پھول اور مٹھائی کا ڈبہ پکڑے بے چین مسکراہٹ سجائے جنرل صاحب سے باریابی کا منتظر تھا۔ (وہ کون تھا، پھر کیا ہوا اور پھر اس کے ساتھ کیا ہوا۔ جسے مزید کرید ہو کتاب خرید لے۔) کون کہتا ہے چھ جون کو دبئی میں مقصود ’چپراسی‘ کا انتقال ہو گیا۔ بلھا شاہ اساں مرنا ناہیں گور پیا  کوئی ہور۔
89,sport,شرارتی جاوید میانداد جنھیں ابتدا میں صرف فیلڈنگ کے لیے میدان میں اُتارا جاتا تھا,نوٹ: یہ تحریر بی بی سی پر پہلی بار 12 جون 2021 کو شائع ہوئی تھی۔ جاوید میانداد کے جنم دن کی مناسبت سے قارئین کی دلچسپی کے لیے اسے دوبارہ پیش کیا جا رہا ہے۔ یہ نومبر 1974 کی بات ہے جب سندھ اور پنجاب کی انڈر 19 ٹیمیں لاہور کے قذافی سٹیڈیم میں قومی انڈر 19  کرکٹ چیمپئین شپ کا فائنل کھیل رہی تھیں۔ پہلے دن سندھ کی ٹیم نو وکٹیں گنوا چکی تھی لیکن اس کے سترہ سالہ کپتان سنچری بنا کر بدستور وکٹ کر ڈٹے ہوئے تھے اور ناٹ آؤٹ تھے۔ اس نوجوان نے جس بولنگ اٹیک کے خلاف یہ سنچری سکور کی تھی اس میں عبدالقادر، مدثر نذر عارف نقاش اور علی ضیا بھی شامل تھے۔ بات یہیں ختم نہیں ہو جاتی جب سندھ کی ٹیم کی دوسری اننگز آئی تو یہی سترہ سالہ نوجوان ایک بار پھر پنجاب کے بولرز پر حاوی  رہا بلکہ اس مرتبہ تو اُس نے ناقابل شکست ڈبل سنچری بنا ڈالی۔ یہ نوجوان جاوید میانداد تھے جنھیں دنیا نے ایک عظیم بیٹسمین کے طور پر دیکھا۔ ’دہائی کی دریافت‘ پاکستان کرکٹ بورڈ کے صدر عبدالحفیظ کاردار سٹیڈیم میں اپنے کمرے سے نوجوان جاوید میانداد کو بیٹنگ کرتا دیکھ رہے تھے۔انھوں نے میچ کے بعد میانداد کو اپنے پاس بلوایا اور ان  سے مخاطب ہوئے ’بہت اچھا کھیلے، اسی طرح کھیلتے رہو۔‘ کاردار نے اس تعریف کو صرف وہیں  تک محدود نہیں رہنے دیا بلکہ اگلے دن شائع ہونے والے اخبارات میں انھوں نے جاوید میانداد کو ’دہائی کی دریافت‘ قرار دیا۔ بے ضرر شرارتیں، غیرمعمولی ٹیلنٹ ،تصویر کا ذریعہJaved Miandad 12 جون 1957 کو کراچی میں پیدا ہونے والے جاوید میانداد نے ہوش سنبھالا تو والد میانداد نور محمد اور بڑے بھائی بشیر میانداد کو کرکٹ کے جنون میں مبتلا پایا اور پھر وہ خود اس کھیل کی محبت میں ایسے گرفتار ہوئے کہ والد اور بھائی کو بھی پیچھے چھوڑ دیا۔ جاوید میانداد سکول میں پڑھائی سے زیادہ کرکٹ میں دلچسپی لیا کرتے تھے۔ اکثر ایسا ہوتا کہ وہ اپنا سکول بیگ کسی دوست کو یہ کہتے ہوئے تھماتے کہ 'بعد میں لے لوں گا' اور یہ کہہ کر میچ کھیلنے نکل جاتے۔ سابق ٹیسٹ کرکٹر ہارون رشید، جاوید میانداد کے بچپن کےدوست ہیں۔ وہ جاوید میانداد کو ایک ایسے بچے کے طور پر جانتے ہیں جو اپنی بے ضرر شرارتوں کی وجہ سے مشہور رہا۔ ہارون رشید بی بی سی اُردو کے ساتھ پرانی یادوں کو تازہ کرتے ہوئے کہتے ہیں ’میں اور جاوید چرچ مشن سکول میں پڑھتے تھے، یہ وہی سکول ہے جہاں بانی پاکستان محمد علی جناح نے بھی تعلیم حاصل کی تھی۔ جاوید کے سب سے بڑے بھائی بشیر میانداد ہمارے سکول کی ٹیم کے کپتان تھے۔ جاوید میانداد کے ایک اور بھائی حنیف میانداد  نویں کلاس میں میرے ساتھ  تھے جبکہ جاوید میانداد چھٹی کلاس میں تھے۔‘ ہارون رشید کا کہنا ہے ’جب بشیر میانداد سکول سے گئے تو میں سکول کی ٹیم کا کپتان بنا۔ بشیر بھائی نے مجھ سے کہا کہ میرے چھوٹے بھائی جاوید کو بھی دیکھ لینا، وہ بھی بہت اچھا کرکٹر ہے۔ جب سکول کی ٹیم بنانے کا وقت آیا تو میں نے اپنے ٹیچر سر پال سے بات کی۔ انھوں نے جب جاوید کو دیکھا تو کہنے لگے کہ یہ تو بہت چھوٹا ہے اگر اسے کھلایا تو گیند لگنے کا خطرہ ہے۔ اسے اس سال ٹیم میں نہیں رکھتے۔‘ ہارون رشید کہتے ہیں ’ہم لوگ مشن روڈ پر سکول کے برابر والی بلڈنگ میں رہتے تھے جبکہ جاوید میانداد کی فیملی رنچھوڑ لائن میں سول ہسپتال کے قریب واقع  بلڈنگ میں رہتی تھی۔ ہمارا ایک دوسرے کے گھروں میں آنا جانا تھا اور فیملی مراسم ہو گئے تھے۔‘ ہارون رشید بتاتے ہیں ’بچپن ہی سے جاوید غیرمعمولی صلاحیتوں کے حامل تھے۔ میں پہلے شاہین جمخانہ کی طرف سے کھیلتا تھا پھر میں نے مسلم جمخانہ میں شمولیت اختیار کی جہاں میانداد کھیلتے تھے۔ ابتدا میں تو وہ اتنے چھوٹے تھے کہ ان سے صرف فیلڈنگ کراتے تھے۔‘ ہارون رشید کہتے ہیں ’جب ہم ان کی بلڈنگ کی چھت پر کھیلا کرتے تھے تو پڑوسی ہمارے شور سے پریشان ہوتے تھے اور ہمیں منع کرتے تھے جس پر جاوید کو بہت غصہ آ جاتا اور وہ اس پڑوسی کے دروازے پر کوئی نہ کوئی چیز رکھ کر آ جاتے کہ یہ ہمیں کیوں منع کرتے ہیں۔‘ ہارون رشید کا کہنا ہے ’جب ہم پاکستانی ٹیم میں آ گئے تو اس وقت بھی جاوید کی شرارتوں میں کمی نہیں آئی بلکہ جب ہم جہاز میں سفر کر رہے ہوتے تو وہ کچھ ایسی آوازیں نکالا کرتے کہ قریب سے گزرنے والے  سٹیورڈ اور پرسر یہ سمجھتے کہ کوئی کیڑا یا مینڈ ک ان کے کوٹ یا شرٹ میں آ گیا ہے اور وہ پریشان ہو کر کوٹ اور شرٹ اتار کر دیکھنے پر مجبور ہو جاتے۔‘ والد کی تربیت کا گہرا اثر ،تصویر کا ذریعہJaved Miandad،تصویر کا کیپشنجاوید کے والد میانداد نور محمد ان کے جلدی آوٹ ہو جانے کو سخت ناپسند کرتے تھے جاوید میانداد کے والد میانداد نور محمد پاکستان بننے سے پہلے پولیس میں انٹیلیجینس افسر تھے جن کی تعیناتی احمد آباد اور بڑودہ میں تھی۔ وہ کرکٹ اور دیگر کھیلوں کے شوقین تھے اور اسی وجہ سے نواب آف پالن پور کی سرپرستی میں ہونے والے کھیلوں کے انتظامی معاملات میں وہ پیش پیش ہوتے تھے۔ پاکستان بننے کے بعد میانداد نور محمد کراچی کاٹن ایکسچنج سے وابستہ ہو گئے جبکہ کرکٹ کا شوق انھیں کراچی کے مسلم جم خانہ اور کراچی کرکٹ ایسوسی ایشن میں لے گیا۔ انھوں نے احمد آباد کرکٹ کلب کے نام سے اپنا ذاتی کلب بھی بنایا تھا۔  جاوید میانداد بی بی سی اردو سے بات کرتے ہوئے بتاتے ہیں ’میں گلی محلے میں کھیلنے والا سٹریٹ کرکٹر تھا۔ والد مسلم  جمخانہ کے سیکرٹری تھے وہ مجھے اپنے ساتھ  لے جاتے جہاں سینیئر کھلاڑی میچ کھیلا کرتے تھے۔ ضرورت پڑنے پر مجھے فیلڈنگ کے لیے میدان میں اترنا پڑتا تھا۔ پھر آہستہ آہستہ میں مسلم جمخانہ کی ٹیم میں شامل ہو گیا۔ میرے کپتان مسرور مرزا تھے۔ جن کے محمد برادران سے بہت اچھے تعلقات تھے۔‘ جاوید میانداد کہتے ہیں ’میرے والد کو یہ بات سخت ناپسند تھی کہ میں اپنی وکٹ جلد گنوا دوں۔ یہی سوچ  میرے والد کے دوست اے آر محمود کی بھی ہوتی تھی جو بہت اچھے کوچ تھے۔ انھوں نے مجھے سمجھایا کہ کون سا سٹروک کب کھیلنا ہے اور کب نہیں۔‘ یہ بھی پڑھیے وسیم اکرم: کالج کی ٹیم کا بارہواں کھلاڑی پاکستانی ٹیم کا فاسٹ بولر کیسے بنا؟ شارجہ کا یادگار چھکا: توصیف احمد سنگل نہ لیتے تو میانداد چھکا کیسے مارتے؟  جب عمران خان نے انڈیا کے خلاف جیت کو جاوید میانداد کے ریکارڈ پر ترجیح دی ’میں اپنے بڑے بھائی بشیر میانداد کو کریڈٹ دوں گا کہ انھوں نے کرکٹ کی گیند سے میرا خوف ختم کیا اور  اعتماد سے بیٹنگ کرنے کی خوب پریکٹس کرائی۔ میری عمر اس وقت دس سال تھی اور میرے ہاتھ میں صرف بیٹ ہوا کرتا تھا پیڈ یا گلوز نہیں ہوتے تھے۔‘ وہ بتاتے ہیں کہ ’میں نے ایک کرکٹ کلب بھی جوائن کیا جس  کا نام ایک لاکھ کرکٹ کلب تھا۔ اس کلب کو برنس روڈ پر دواؤں کا کاروبار کرنے  والے ہارون اور سخاوت چلاتے تھے۔‘ مشتاق محمد کا بلا تحفے میں جاوید میانداد نے اپنی کتاب کٹنگ ایج میں لکھا ہے ’محمد برادران میں سے کوئی ایک بھائی مسلم جمخانہ میں آ کر ضرور کھیلتا اور جب ایسا ہوتا تو میری کوشش ہوتی کہ میں اپنی بیٹنگ سے انھیں متاثر کر سکوں۔‘ ’مجھے یاد ہے کہ مشتاق محمد نے مجھے اپنا انگلینڈ میں بنا ہوا کرکٹ بیٹ تحفے میں دیا تھا جس سے وہ ٹیسٹ میچ بھی کھیلے تھے لیکن مجھے سب سے زیادہ خوشی اس بات کی ہوئی تھی کہ انھوں نے میرے والد کو کہا تھا کہ یہ لڑکا ایک دن پاکستان سے ضرور کھیلے گا۔‘ ’مجھے لگا یہ میرا پہلا ٹیسٹ ہے‘ سابق ٹیسٹ کرکٹر آصف اقبال  1975 میں ورلڈ کپ کھیلنے والی پاکستانی ٹیم کے کپتان تھے جس میں اٹھارہ سالہ جاوید میانداد بھی شامل تھے تاہم آصف اقبال کا جاوید میانداد کے ساتھ  پہلا باضابطہ رابطہ اکتوبر 1976 میں اس وقت ہوا جب یہ دونوں لاہور ٹیسٹ کھیل رہے تھے جو جاوید میانداد کا اولین ٹیسٹ بھی تھا۔ آصف اقبال کہتے ہیں ’55 رنز پر ہمارے چار بیٹسمین آؤٹ ہو چکے تھے اور پھر میری جاوید کے ساتھ 281 رنز کی پارٹنرشپ ہوئی تھی۔ ہم دونوں نے سنچریاں بنائی تھیں۔ جاوید میانداد، خالد عباداللہ کے بعد دوسرے پاکستانی بیٹسمین بنے تھے جنھوں نے اپنے اولین ٹیسٹ میں سنچری سکور کی۔ اس اننگز میں بیٹنگ کرتے ہوئے جاوید مجھے جس طرح سمجھا رہے تھے مجھے ایسا محسوس ہو رہا تھا کہ جیسے میں اپنا پہلا ٹیسٹ کھیل رہا ہوں اور جاوید کئی ٹیسٹ میچ کھیل چکے ہوں۔‘ آصف اقبال کہتے ہیں ’وکٹوں کے درمیان دوڑنے کی بہترین انڈر سٹینڈنگ میری جاوید کے ساتھ رہی وہ کسی دوسرے بیٹسمین کے ساتھ نہیں ہوئی۔ 1978 میں انڈیا کے خلاف کراچی ٹیسٹ میں بھی جاوید میانداد کے ساتھ دوڑ کر ہم نے اتنے رنز بنائے تھے جتنے چوکے چھکوں سے بھی نہیں بنے تھے۔‘ آصف اقبال کہتے ہیں ’میانداد میدان میں جس طرح کی شرارتیں کرتے تھے اس کی وجہ سے وہ شائقین میں بہت مقبول ہوگئے تھے۔ وہ فیلڈ میں ہر کھلاڑی کا حوصلہ بڑھاتے رہتے تھے۔ اسی طرح ڈریسنگ روم میں بھی وہ ہنسنے ہنسانے کا کوئی موقع ہاتھ سے نہیں جانے دیتے تھے۔ ان کے آنے سے پہلے ڈریسنگ روم کا ماحول بہت زیادہ سنجیدہ ہوتا تھا ان کے آنے کے بعد اس میں خوشگوار تبدیلی آئی تھی۔‘ آصف اقبال نے بتایا ’جب میانداد انگلینڈ میں پہلی بار کاؤنٹی کرکٹ کھیلنے آئے تھے تو انگریزوں کو انھیں میانداد کہنا ذرا مشکل ہوتا تھا لہذا وہ انھیں مم اینڈ ڈیڈ کہہ کر پکارتے تھے۔‘ دلیپ دوشی کو بہت تنگ کیا انڈیا کے سابق ٹیسٹ کرکٹر سنیل گاوسکر جاوید میانداد کے بہت بڑے مداح ہیں۔ وہ نہ صرف ان کی کرکٹ کی صلاحیتوں کا کھلے دل سے اعتراف کرتے ہیں بلکہ ان کی بذلہ سنجی کو بھی ہمیشہ پسند کرتے رہے ہیں۔  سنیل گاوسکر کو جب بھی موقع ملتا ہے وہ جاوید میانداد کے دلچسپ واقعات مختلف ٹی وی شوز اور نجی محفلوں میں انھی کی آواز میں سُنا کر حاضرین کو محظوظ کرتے ہیں جن میں انڈین سپنر دلیپ دوشی کے ساتھ میانداد کی جملہ بازی قابل ذکر ہے۔ سنیل گاوسکر نے اپنی کتاب idols میں جاوید میانداد کے بارے میں  لکھا ہے کہ انھوں نے پہلی بار نوجوان جاوید میانداد کو 1975 کے عالمی کپ کے دوران  لندن کے ہوٹل کی لابی میں دیکھا تھا جب انگریزی پر عبور نہ ہونے کی وجہ سے انھیں چائنیز ریسٹورنٹ  تک جانے میں دشواری ہو رہی تھی۔ گاوسکر کہتے ہیں کہ انڈین ٹیم نے 1979 کے دورۂ بھارت میں ظہیر عباس کو قابو کرنے کے لیے حکمت عملی تیار کر رکھی تھی لیکن جاوید میانداد کے لیے اس طرح کی حکمت عملی وضع کرنا مشکل تھا کیونکہ وہ بہت ورسٹائل کرکٹر تھے۔ مزید پڑھیے دروغے والا کا ارسلان ’ٹیکن کا پاکستانی بادشاہ‘ نسیم شاہ: ’والد نے کہا انگریز والا کھیل مت کھیلو‘ بلے بازوں کو آپریشن تھیٹر پہنچا دینے والے بے رحم ویسٹ انڈین فاسٹ بولرز گاوسکر کہتے ہیں کہ وکٹوں کے درمیان دوڑنے اور باؤنڈری کی طرف جاتی گیند کو تیزی سے روکنے میں جاوید میانداد کو کمال مہارت حاصل تھی اسی لیے وہ ان سے مذاقاً کہا کرتے تھے کہ فیلڈ میں بجلی کے پاؤں استعمال کرنے کی اجازت نہیں ہونی چاہیے۔ ’تمہاری وجہ سے مجھ پر جرمانہ ہوگیا‘ جاوید میانداد کہتے ہیں ’بیٹنگ ہو یا فیلڈنگ میں ُچپ نہیں رہتا تھا اور بولتا رہتا تھا۔ آسٹریلوی ٹیم یہاں آئی ہوئی تھی۔ میں نے اپنی عادت کے مطابق بیٹنگ کے دوران آسٹریلوی کرکٹرز سے بات کرنے کی کوشش کی تو ڈیوڈ بون اور دوسرے کھلاڑیوں نے منھ پھیر لیے۔‘ وہ بتاتے ہیں کہ ’ڈین جونز سے میری اچھی دوستی تھی۔ وہ ایک میچ پہلے تک مجھ سے بات کر رہے تھے لیکن پھر وہ بھی خاموش نظر آئے تو میں نے لاہور سے کراچی کی فلائٹ کے دوران ان سے پوچھا کہ آخر ماجرا کیا ہے؟ تو ڈین جونز نے جواب دیا کہ جب میں نے تم سے بات کی تھی تو مجھ پر میری ٹیم نے جرمانہ عائد کر دیا کیونکہ ہم سب نے میٹنگ میں یہ طے کیا تھا کہ میانداد کی کسی بات کا جواب نہیں دینا ہے کیونکہ وہ ہماری توجہ ہٹا دیتا ہے۔‘
90,pakistan,حکومت اور ٹی ٹی پی مذاکرات: طالبان کو فاٹا انضمام سے آخر مسئلہ کیا ہے؟,کالعدم تنظیم تحریک طالبان پاکستان کے ساتھ کابل میں مذاکرات کے حالیہ دور میں شریک ہونے والے قبائلی عمائدین نے کہا ہے کہ ان کے ساتھ دو روزہ مذاکرات کے دوران طالبان کی جانب سے فاٹا کی سابقہ حیثیت بحال کرنے سمیت دیگرتمام مطالبات پر بات ہوئی ہے۔    دوسری جانب اس مذاکراتی کمیٹی میں شامل بعض شرکا نے اس بات کا اشارہ دیا تھا کہ تحریک طالبان پاکستان فاٹا کے انضمام کا فیصلہ واپس لینے کے علاوہ چند دیگر مطالبات سے تقریباً دستبردار ہو چکی ہے۔    ذرائع کے مطابق مذاکرات کے لیے کابل بھیجی گئی اس کمیٹی کے 53 ممبران کا انتخاب کرتے ہوئے اس بات کا خیال رکھا گیا تھا کہ اس کے ممبران میں طالبان پر اثر رکھنے والے قبائلی رہنماؤں اور عمائدین کے ساتھ ساتھ طالبان رہنماؤں کے قریبی رشتے دار بھی شامل ہوں۔    مذاکراتی کمیٹی کے کوآرڈینیٹر اور خیبرپختونخوا حکومت کے ترجمان بیرسٹر سیف اس کمیٹی کے غالباً واحد غیر قبائلی رکن ہیں۔  بی بی سی سے بات کرتے ہوئے انھوں نے کہا کہ یوں تو پہلے سے ہی فوج اورٹی ٹی پی کے درمیان مذاکرات چل رہے تھے لیکن تحریک طالبان اور بعض سویلین قانون نافذ کرنے والے اداروں کے بیچ کچھ مسائل حل طلب تھے جس کے لیے اس کمیٹی کے طالبان کے ساتھ کابل میں یہ مذاکرات ضروری تھے۔   اُن کا کہنا تھا کہ ٹی ٹی پی قیادت نے کابل مذاکرات میں اُن کے ساتھ سب سے زیادہ جس معاملے پر زور دیا وہ فاٹا کی قبائلی اور آزاد حیثیت کی بحالی کا تھا، مگر اس کے جواب میں انھوں نے طالبان پر واضح کر دیا کہ فاٹا انضمام کا فیصلہ پارلیمان کی منظوری سے ہوا ہے اور ایسے میں اگر کوئی اسے واپس بھی کرنا چاہے تو اس کے لیے قومی اسمبلی میں دوتہائی اکثریت ضروری ہو گی جس کے بغیر یہ ناممکن ہو گا۔      بیرسٹر سیف کے مطابق کابل میں دو دن کے دوران ایک، ایک دن میں مذاکرات کے چار، چار دور بھی ہوئے جس سے اندازہ لگایا جا سکتا ہے کہ دو دنوں کے دوران فریقین نے کتنی محنت سے مسئلہ حل کرنے کی کوشش کی۔ ان کا کہنا تھا کہ ’طالبان کا زیادہ فوکس مستقبل میں اُن کی تنظیمی سرگرمیوں کی آزادی، نظام انصاف اور جرگوں کی آزادی پر تھا، اس لیے وہ انضمام کے عمل کو رول بیک کرنے پر زیادہ زور دے رہے تھے جس پر ہم نے انھیں سمجھانے کی کوشش کی کہ اب اس عمل کو قبائلی عوام سمیت سیاسی پارٹیاں بھی نہیں مانیں گی۔‘ بیرسٹر سیف نے دعویٰ کیا کہ ’اس پر انھوں نے ہم سے وعدہ لیا کہ ہم اُن کی بات حکومت، فوج، عدالت اور سیاسی جماعتوں تک پہنچائیں گے تاکہ اُن کی معاشرے میں باعزت واپسی کو ممکن بنایا جا سکے اور ایسا راستہ نکالا جا سکے جس کے ذریعے وہ (طالبان) معاشرے میں باعزت زندگی گزارنے کے قابل ہو سکیں۔‘ ’ہم نے انھیں پاکستان اور خصوصاً خیبرپختونخوا کے لوگوں کی جانب سے محبت کا پیغام پہنچایا جس کے جواب میں انھوں نے اس سیز فائر کو جو انھوں نے 30 مئی تک کیا تھا، کو غیرمعینہ مدت تک توسیع دے دی اور ہمارے اور ان کے مابین اس بات پر اتفاق بھی ہوا کہ ہم اس دوران کوئی ایسے بیان نہیں دیں گے جو مذاکرات کو سبوتاژ کر سکیں۔‘ تحریک طالبان کی جانب سے ماضی میں اٹھائے گئے مطالبات پر کیا وہ اب بھی قائم ہیں؟ اس سوال کے جواب میں اس مذاکراتی کمیٹی کے ایک رُکن نے کہا کہ ’مذاکراتی عمل کے دوران طالبان کی جانب سے وہ تمام مطالبات دہرائے گئے جو انھوں نے عرصہ دراز سے اپنا رکھے تھے تاہم اس کے ساتھ ایسا بھی لگا کہ یا تو وہ انضمام کے علاوہ اپنے دیگر مطالبات سے دستبردار ہو چکے ہیں یا وہ ان مطالبات پر عسکری قیادت کے ساتھ بات کریں گے۔‘ ٹی ٹی پی کی جانب سے مذاکرات کے لیے ماضی میں اپنے گرفتار رہنماؤں کی رہائی، قبائلی علاقوں سے فوج کی واپسی، آئین پاکستان پر اعتراضات اور فاٹا انضمام کا خاتمہ شامل تھا۔  بی بی سی نے ان مذاکرات کے حوالے سے رد عمل جاننے کے لیے فوج کے شعبہ تعلقات عامہ سے متعدد بار رابطہ کیا تاہم تادم تحریر کوئی جواب نہیں دیا گیا۔ یہ 53 رکنی مذاکراتی کمیٹی جنوبی وزیرستان سے سینٹ کے سابق رُکن اور جمعیت علمائے اسلام کے رہنما مولانا صالح شاہ کی سربراہی میں قائم کی گئی ہے، جس میں سابق گورنر انجینیئر شوکت اللہ، موجودہ وفاقی وزیر ساجد طوری، سینٹ اور قومی و صوبائی اسمبلیوں کے اراکین سمیت سابق اراکین پارلیمنٹ اور تمام قبائلی اضلاع کے اہم ترین عمائدین شامل ہیں۔ کابل میں ان مذاکرات کا اگلا دور ایک مہینے کے اندر ہونے کا امکان ظاہر کیا گیا ہے۔    پاکستان سے بھیجی گئی اس کمیٹی میں ٹی ٹی پی کے رہنماؤں کے رشتے داروں اور دوستوں کی موجودگی کی تصدیق بیرسٹر سیف، پیپلز پارٹی کے باجوڑ سے رہنما اخونزادہ چٹان اور دیگر رہنماؤں نے بھی کی ہے جن کی موجودگی کا مقصد طالبان کو اس بات پر راضی کرنا تھا کہ وہ پاکستان میں پُرتشدد کارروائیوں کو ترک کر دیں۔   کابل کا دورہ کرنے والی کمیٹی میں شامل قبائلی علاقے کی پہلی سیاسی جماعت ’تحریک اصلاحات پاکستان‘ (سابقہ متحدہ قبائل پارٹی) کے وائس چیئرمین ملک حبیب نور اورکزئی نے بی بی سی سے بات کرتے ہوئے کہا کہ ’کابل جانے والی اس کمیٹی کو سویلین حکومت اور عسکری قیادت دونوں کی مکمل تائید اورحمایت حاصل تھی اور دونوں اس معاملے پر سیم پیج (ایک صفحے) پر ہیں کیونکہ یہ سب امن چاہتے ہیں بلکہ امن کے قیام کے معاملے پر تحریک طالبان پاکستان میں بھی مکمل اتفاق پایا جاتا ہے۔‘ ان کا کہنا تھا کہ کابل میں اُن کی کمیٹی سے ٹی ٹی پی کے امیر مفتی نور ولی، مولوی فقیر محمد اور تمام اہم رہنماؤں پر مشتمل رہبر کمیٹی نے بھی حصہ لیا جبکہ فریقین کے مابین ثالثی کے فرائض افغان طالبان کی جانب سے سراج الدین حقانی نے سرانجام دیے۔  ملک حبیب نور اورکزئی کا کہنا تھا کہ ان کی کمیٹی حکومتی نمائندہ جرگہ کے طور پر ٹی ٹی پی سے بات چیت کر رہی تھی اور وہ خوشخبری دینا چاہتے ہیں کہ قریبا 98 فیصد مسائل حل ہو چکے ہیں بس دو فیصد پر بات چیت جاری ہے اورقوم اس حوالے سے جلد ہی خوشخبری سُنے گی۔  ’ہمیں معلوم ہے کہ ٹی ٹی پی والے بھی نہ صرف امن چاہتے ہیں بلکہ وہ باعزت واپسی بھی چاہتے ہیں۔‘  ان کا مزید کہنا تھا کہ ٹی ٹی پی نے جب آپریشنز کے دوران پاکستان چھوڑا تھا تو اس وقت قبائلی علاقے میں ایف سی آر کا قانون نافذ تھا جبکہ سال 2018 میں ان علاقوں کے صوبے میں انضمام کے بعد یہاں پر قانون بدل چکا ہے، اس لیے بعض ایسے معاملات نے جنم لیا ہے جن کو حل کرنا ضروری ہے۔  کابل جانے والے اس جرگے یا کمیٹی کی قانونی حیثیت کے بارے میں اُن کا کہنا تھا کہ اس میں وفاقی وزیر ساجد طوری اور صوبائی حکومت کے ترجمان بیرسٹر محمد علی سیف کی موجودگی بہت واضح پیغام ہے کہ اس کمیٹی کی قانونی حیثیت کیا ہے۔  ان کا کہنا تھا کہ کابل سے واپس آنے کے بعد اُن کی کمیٹی پندرہ دن میں دوبارہ ملے گی اور اپنا آئندہ کا لائحہ عمل طے کرے گی۔   دوسری جانب پیپلزپارٹی کی قیادت نے وفاقی کابینہ میں اپنے وفاقی وزیر ساجد طوری کو کابل میں تحریک طالبان پاکستان کے ساتھ حالیہ مذاکراتی عمل میں حصہ لینے پر شوکاز نوٹس جاری کیا ہے اور پارٹی قیادت نے اس بات کی تصدیق کی ہے کہ نوٹس کا تسلی بخش جواب نہ دینے پر ان کے خلاف کارروائی بھی عمل میں لائی جاسکتی ہے۔  پیپلزپارٹی کے مرکزی سیکرٹری اطلاعات فیصل کریم کنڈی اورایک اور اہم رہنما نے اس بات کی تصدیق کی ہے کہ ساجد طوری جو قومی اسمبلی کے حلقہ این اے 46 قبائلی علاقہ سات سے پارٹی کے ٹکٹ پر منتخب رکن قومی اسمبلی ہیں، کابل میں تحریک طالبان پاکستان کے ساتھ مذاکراتی عمل میں بلااجازت شرکت پر کارروائی کی زد میں آئے ہیں۔   ساجد طوری کے علاوہ پارٹی کے ایک اوررہنما اخونزادہ چٹان بھی ان مذاکرات میں شامل تھے تاہم ان کے خلاف کوئی کارروائی عمل میں نہیں لائی جا رہی جس کے بارے میں ان پارٹی ذرائع کا کہنا ہے کہ ان کے بارے میں بنیادی طور پر ملنے والی معلومات کے مطابق وہ پارٹی سے اجازت لے کر ان مذاکرات میں شریک ہوئے تھے۔   بعد ازاں سنیچر کو زرداری ہاؤس اسلام آباد میں پیپلزپارٹی کے ایک اعلٰی سطحی اجلاس میں دہشت گردی کے مسئلے خصوصاً افغان طالبان کی حکومت کے تعاون سے تحریک طالبان پاکستان اور پاکستان سے جانے والے زعما کے مذاکرات پر تبادلہ خیال کیا گیا۔  اجلاس کی صدارت سابق صدر آصف علی زرداری اورچیئرمین بلاول بھٹو زرداری نے کی جس میں پارٹی کی سینئر قیادت نے شرکت کی۔   اس حوالے سے جاری کئے گئے بیان میں پارٹی کے سیکرٹری جنرل فرحت اللہ بابر کا کہنا تھا کہ اجلاس میں اس بات کا اعادہ کیا گیا کہ تمام فیصلے پارلیمنٹ کو کرنے چاہیے ہیں اور اس لیے ان مذاکرات کے معاملے پر بھی پارلیمنٹ کو آن بورڈ لیا جانا چاہیے۔ ان کا کہنا تھا کہ اجلاس میں فیصلہ کیا گیا کہ اس معاملے پر آگے کے راستے پر اتفاق رائے پیدا کرنے کے لیے اتحادی جماعتوں سے رابطہ کیا جائے گا۔    پیپلزپارٹی کی جانب سے ان مذاکرات کے تناظر میں پارٹی کے وفاقی وزیر کے خلاف یہ اقدام اور پارٹی بیان ایسے وقت میں سامنے آیا ہے کہ ان کی اتحادی حکومت کی وزیراطلاعات مریم اورنگزیب تین جون کو ہی ان مذاکرات کا نہ صرف خیرمقدم کرچکی ہیں بلکہ اس کو حکومتی حمایت حاصل ہونے کا بھی عندیہ دے چکی ہیں۔ وزیراطلاعات مریم اورنگزیب کا کہنا تھا کہ طالبان کے ساتھ مذاکرات کی سرپرستی حکومت کر رہی ہے جس میں افغان حکومت ان کو مدد فراہم کر رہی ہے اور ان مذاکرات میں پاکستان کی سیاسی اور عسکری قیادت دونوں موجود ہے۔   ایک بیان میں انھوں نے کہا تھا کہ یہ سارا عمل آئین پاکستان کے تحت ہو رہا ہے اور جب بھی یہ بات چیت کسی نتیجے پر پہنچے گی تو اسے حکومت اور پارلیمان کی مکمل پشت پناہی حاصل ہو گی۔ اپنے بیان میں انھوں نے طالبان کی جانب سے سیزفائر میں توسیع کا خیرمقدم کیا تھا۔   رواں ماہ کی دو اورتین تاریخ کو پاکستان کے تمام قبائلی اضلاع اورخیبرپختونخوا کے بعض دیگر علاقوں سے پچاس سے زائد زعما نے کابل میں تحریک طالبان پاکستان کے ساتھ مذاکرات کے دوروزہ دور میں حصہ لیا تھا جس میں پیپلزپارٹی کے ٹکٹ پر منتخب موجودہ وفاقی وزیر ساجد طوری بھی شامل تھے۔   مذاکرات میں شامل خیبرپختونخوا کے وزیراعلٰی کے مشیر اطلاعات بیرسٹر محمد علی سیف بھی اس کمیٹی کا حصہ تھے جنھوں نے اپنی اور کچھ وزرا کی اس کمیٹی میں موجودگی کے بارے میں بی بی سی کو بتایا تھا کہ وہ سب ان مذاکرات میں سرکاری نہیں بلکہ ذاتی حیثیتوں میں شریک ہیں تاہم پیپلزپارٹی نے ساجد طوری کے خلاف پارٹی سے اجازت نہ لینے پر کاروائی کا آغاز کر دیا ہے۔   یہ بھی پڑھیے حکومت اور تحریک طالبان پاکستان کے درمیان مذاکرات کتنے نتیجہ خیز ہو سکتے ہیں؟ پاکستانی طالبان کی حکومت سے مذاکرات کی تصدیق، جنگ بندی میں 30 مئی تک توسیع کا اعلان پاکستانی شہروں میں دہشتگردی کے حالیہ واقعات افغانستان میں ٹی ٹی پی پر پُراسرار حملوں کا ردعمل ہیں؟ افغانستان میں طالبان حکومت کے قیام کے بعد پاکستان کے قبائلی اضلاع میں فوج اور دیگر سرکاری اداروں کے اہلکاروں پر حملوں میں تیزی دیکھنے کو ملی تھی جس کے بعد گذشتہ سال اکتوبر میں افغان طالبان کی مدد سے پاکستانی فوج اور تحریک طالبان پاکستان کے مابین امن مذاکرات کا سلسلہ شروع ہوا۔   دوحہ مذاکرات سے منسلک بعض ذرائع کا کہنا ہے کہ امریکہ اور افغان طالبان کے مابین دوحہ میں مذاکرات کے دوران پاکستانی حکومت کو افغان طالبان کی جانب سے یہ یقین دہانی کرائی گئی تھی کہ امریکہ کے ساتھ مذاکرات نتیجہ خیز ہونے پر طالبان حکومت پاکستان کی بھی مدد کریں گے تاکہ پاکستان میں بھی امن کے قیام کا خواب شرمندہ تعبیر ہو سکے جس کے نتیجے میں گذشتہ سال اکتوبر میں افغان طالبان کی مدد کے ساتھ پاکستانی فوج اورٹی ٹی پی کے مابین مذاکرات کا آغاز ہوا۔   تحریک طالبان پاکستان کے قیام کے بعد اُن کی سرگرمیوں کے لیے سب سے زیادہ مشہور قبائلی علاقے جنوبی وزیرستان کی تحصیل لدھا سے تعلق رکھنے والے صحافی گوہر محسود کئی دہائیوں سے اس سارے عمل سے منسلک ہیں۔   ان کا کہنا ہے کہ ’لگتا ہے کہ فاٹا کے انضمام کو واپس کرنے کی یہ شرط طالبان نے اس لیے رکھی ہے تاکہ معاہدے کی صورت میں انھیں قبائلی علاقے میں آزادانہ نقل وحمل کی سہولت مہیا رہے اور اپنی حفاظت کے لیے وہ اسلحہ اور لوگ بھی ساتھ رکھ سکیں۔‘ گوہر محسود کہتے ہیں کہ ’یوں تو ٹی ٹی پی اور فوج کے مابین یہ جرگے اور رابطے کافی عرصے سے جاری تھے لیکن ان میں تیزی اس وقت آئی جب رمضان سے پہلے دسمبر کے مہینے میں جنوبی وزیرستان میں پیپلز پارٹی کے رہنما سردار نجیب خان محسود کو نشانہ بنایا گیا جس پر یہاں کے محسود قبائل کے ساتھ ساتھ ٹانک اور ڈیرہ اسماعیل خان کے بیٹنی اور وزیر قبائل بھی اٹھ کھڑے ہوئے اور فیصلہ ہوا کہ اب خاموش رہنے کی بجائے اس معاملے پر طالبان سے بات کی جائے گی۔‘ گوہر محسود کے مطابق انھی دنوں کور کمانڈر پشاور لفٹیننٹ جنرل فیض حمید ٹانک میں سردار نجیب کے گھر فاتحہ خوانی کے لیے آئے اور یہیں پر محسود، بیٹنی اور وزیر قبائل پر مشتمل اس مقامی جرگے یا کمیٹی سے بھی ملاقات کی جو لوگوں نے خود سردار نجیب کے قتل کے بعد تشکیل دیا تھا۔  اس کمیٹی کی کور کمانڈر پشاور لیفٹننٹ جنرل فیض حمید کے ساتھ ملاقات کے بعد اگلی ملاقات کور کمانڈر کے پشاور آفس میں ہوئی جہاں پر صلاح مشورے کے بعد حالیہ کابل مذاکرات کے لیے کمیٹی میں دیگر علاقوں اور قبائل سے بھی لوگ شامل کیے گئے جس نے ٹی ٹی پی کے ساتھ مذاکرات میں حصہ لیا۔ علاقے کی اس کمیٹی کی جنرل فیض حمید کے ساتھ ملاقات کے بعد اُن کے پشاور آفس میں ان حالیہ مذاکرات کے لیے یہ کمیٹی بنی جس نے کابل میں ان مذاکرات میں حصہ لیا۔ ان مذاکرات کے پہلے روز جاری کیے گئے ایک بیان میں تحریک طالبان کے ترجمان محمد خراسانی نے فاٹا کی حیثیت میں تبدیلی کو 'عالمی کفری ایجنڈا' قرار دیا تھا اور کہا تھا کہ اس سب کا مقصد قبائلی علاقے سے دینی اقدار اور جذبہ جہاد کو ختم کرنا تھا جس کی بدولت تین عالمی قوتوں برطانوی سامراج، سوویت یونین اور امریکہ اور اس کے اتحادیوں کو شکست ہوئی۔   تاہم مذاکرات کے حوالے سے دوسرے بیان میں فاٹا انضمام کے خاتمے کا مطالبہ شامل نہیں تھا اور یہ کہا گیا تھا کہ دو دن تک مذاکرات میں کافی پیش رفت ہوئی ہے جس کے نتیجے میں طالبان قیادت نے تاحکم ثانی سیز فائر میں توسیع کا اعلان کیا ہے۔   طالبان قیادت آئین پاکستان کو غیراسلامی کیوں کہتے ہیں؟ اس سوال کے جواب میں صحافی گوہر محسود کا کہنا تھا کہ طالبان کسی نئی اور جدید شریعت کو نہیں مانتے بلکہ وہ سینکڑوں سال پہلے نافذ ہونے والی شریعت کو ہی قبول کرتے ہیں۔ ان کا کہنا تھا کہ طالبان کا موقف ہے کہ آئین پاکستان لارڈ میکالے کا بنایا ہوا انگریز کا قانون ہے جس میں 1935 کے ایکٹ کی بہت سی شقیں شامل ہیں جس کے تحت آئین پاکستان میں شریعت کے نفاذ کی کوئی راہ موجود نہیں۔
91,pakistan,آمنہ مفتی کا کالم: ماں,پچھلے دنوں بونیر یونیورسٹی کی ایک طالبہ اپنے شیر خوار بچے سمیت ادارے کے جنریٹر روم میں دم گھٹنے کے باعث وفات پا گئی۔ یہ خاتون وہاں اس لیے موجود تھیں کہ اپنے شیر خوار بچے کو لوگوں کی کھوجتی نظروں سے بچا کے دودھ پلا سکے۔  یہ خبر، چیختی چنگھاڑتی سرخیوں کے جنگل میں کہیں کھو گئی۔ کسی کو احساس نہ ہوا کہ مردوں کی گھورتی نظروں کا شکار ان ماں بچے کا صرف یہ ہی قصور تھا کہ وہ ایک ایسے معاشرے میں پیدا ہو گئے جہاں عورت کے جسم کو کبھی ماں کا جسم نہیں سمجھا گیا۔  ہر بات پر ماں کی گالی دینے والے ہر دوسری عورت کو جھٹ بہن کہہ کے سر پر ہاتھ بھی رکھتے ہیں مگر یہ بھی ایک سچ ہے کہ اسی معاشرے میں عورت کو گھورنا، اس کے ملفوف جسم کو بھی تاڑنا ایک عادت ثانیہ بن چکی ہے۔  شیر خوار بچوں کی ماؤں کو بھی عام انسانوں کی طرح باہر نکلنا پڑتا ہے۔ دفاتر میں کام بھی کرنا ہوتا ہے، پڑھنے والی خواتین پڑھ بھی رہی ہوتی ہیں۔ وہی معاشرہ جو چلا چلا کر یہ کہتا ہے کہ ہم سے زیادہ کوئی عورت کی عزت نہیں کرتا، ان عورتوں کے لیے بچے کے پیدائش پر سال بھر کی چھٹی اور اداروں میں ریٹائرنگ روم کی موجودگی کے لیے کبھی آواز نہیں اٹھاتا۔  باہر کی بات چھوڑیے، گھر کے اندر بھی حالات کیا مختلف ہیں؟ شیرخوار بچے کی ماں گھر کے مردوں سے چھپ کر کہیں بیٹھتی ہے تو یہ بات بہت معیوب سمجھی جاتی ہے کہ بچے کو لے کر کمرے میں چھپ گئی۔  یہ بھی پڑھیے جنریٹر روم میں ماں، بچے کی موت: ’آنکھیں پھاڑ کر دودھ پلاتی ماں کو دیکھنے کے بجائے مسئلے کو سمجھیں‘ ہمارا نہیں، آپ کا برا وقت آنے والا ہے: آمنہ مفتی کا کالم آمنہ مفتی کا کالم ’اڑیں گے پرزیں‘: اچھا شوہر کیسے بنیں آمنہ مفتی کا کالم: یہ پاٹے پرانے  چادروں کی اوٹ میں گرمی سے بلبلاتے، گرمی دانوں میں پھلے شیر خوار بچوں اور ماؤں کو دیکھ کر مجھے ہمیشہ یہ ہی خیال آیا کہ یہ خوبصورت فعل ایک جرم کی طرح کیوں چھپایا جاتا ہے۔  اسی معاشرے میں جہاں سر عام پیشاب کرنے والے مرد ذرا نہیں شرماتے، شیر خوار بچوں کی مائیں کسی اوٹ میں بھی خود کو بے پردہ ہی سمجھتی ہیں۔ ماں بچے کے اس تعلق کو سمجھنے کے باوجود گھورتی نظر کیوں ڈالی جاتی ہے؟ بونیر یونیورسٹی میں پیش آنے والے اس واقعے نے جانے کیا کیا واقعات یاد دلا دیے۔ ماں ہونا آسان نہیں خاص کر اس دور میں جب عورت کی معاشی ذمہ داریاں اسے گھر سے باہر لا رہی ہیں۔  ماں بچے کا رشتہ پہلے ہی بہت مشکلات کا شکار ہے۔ بہت سی مائیں اپنے بچوں کو دودھ ہی نہیں پلا پاتیں کیونکہ ان کے کام کرنے کے اداروں میں ڈے کیئر موجود نہیں۔ معدودے چند جن اداروں میں ہیں ان کے احوال چند ایک کو چھوڑ کر ناگفتہ بہ ہیں۔  گھر پر بچہ چھوڑ کر جانے والی ماں کا دل کیسا بے چین ہوتا ہے یہ ایک ماں ہی سمجھ سکتی ہے۔ گھر پر موجود ملازمہ یا رشتے دار جو بچے کو سنبھالتے ہیں ان کے نخرے تو خیر کیا کہنے۔  اس پر یہ بھی سننا پڑتا ہے کہ کیسی ماں ہے بچے کو چھوڑ سرخی پاوڈر لگا کر، باہر نکل گئی۔ باہر نکلنے والی یہ عورت کبھی بچے کو چھوڑ کر نہ نکلتی اگر اس کے کام کی جگہ پر اس کے بچے کے لیے بھی گنجائش ہوتی۔ ہمارے تمام اداروں، ان گھروں میں جہاں گھر کے کام کاج میں مدد کرنے والی خواتین آتی ہیں، دفتروں، انتظار گاہوں، شاپنگ پلازوں اور دیگر جگہوں پر جہاں ان ماؤں کو جانا پڑتا ہے، بچوں کے لیے بھی مناسب انتظام ہونا چاہیے۔ ایسے کمرے ہونے چاہئیں جہاں مائیں شیر خوار بچوں کو لے جا سکیں، کچھ دیر چھوڑ کر اپنا کام بھی کر سکیں۔ بونیر کی اس ماں کا درد کم سے کم ہم مائیں تو محسوس کر سکتی ہیں۔ آج سیاست میں ہی نہیں اقتدار میں بھی کتنی ہی خواتین ہیں۔ کیا ممکن ہے کہ آج عورت کو ماں کے روپ میں بھی تحفظ ملے؟ وہ اپنے شیرخوار کے ساتھ کہیں چھپنے کی بجائے ایک محفوظ ماحول میں بیٹھ سکے؟
92,entertainment,کملی: ’تالاب والے سین کے لیے زندگی بھر صبا قمر کا مشکور رہوں گا‘,’ہمیں ایسی کوئی توقع نہیں تھی کہ کملی فلم کوئی کھڑکی توڑ بزنس کرے گی لیکن یہ امید ضرور تھی کہ اچھا بزنس ہو گا اور اب تک ایسا ہی ہوا ہے۔‘ کسی بھی فلم بنانے والے کے لیے سب سے اہم لمحہ وہ ہوتا ہے جب اس کی محنت بڑے پردے پر نمودار ہوتی ہے۔ سرمد سلطان کھوسٹ کے لیے یہ تجربہ نیا نہیں۔ لیکن اب بھی فلم کی ریلیز ان کے لیے ایک اعصاب شکن مرحلہ ہے۔ سرمد سلطان کی فلم کملی حال ہی میں ریلیز ہوئی جس کے بعد بی بی سی نے ان سے اس فلم کے مرکزی خیال اور کہانی سمیت کرداروں کو نبھانے والے اداکاروں اور فلم بنانے میں مشکلات پر بات چیت کی۔ سرمد سے بات شروع ہوئی تو سب سے پہلے یہ معلوم ہوا کہ فلم بنانے سے زیادہ مشکل کام فلم کی پروموشن ہوا کرتی ہے۔ ایک جانب جہاں سرمد سلطان اب تک شائقین اور ناقدین کی جانب سے تبصروں پر خوش نظر آئے وہیں انھوں نے برملا اس بات کا اظہار کیا کہ فلم کے ریلیز سے پہلے کا وقت کتنا مشکل تھا، خاص کر فلم کی پروموشن۔ سرمد سلطان کہتے ہیں کہ ’فلم میں سال میں دو بنا سکتا ہوں لیکن جتنی پروموشن کرنی پڑتی ہے وہ بہت مشکل ہے، اور وہ میں صرف پانچ سال میں ایک بار ہی کر سکتا ہوں۔‘ کملی سے پہلے سرمد سلطان منٹو اور زندگی تماشہ جیسی فلمیں بنا چکے ہیں۔ کملی کہانی ہے حنا کی، جو ایک بے نام وادی کے ایک گھر میں اپنی اندھی نند سکینہ کے ساتھ بظاہر ایک عام سی زندگی گزار رہی ہے۔ آٹھ سال پہلے اس کا شوہر روزگار کی تلاش میں ملک سے باہر گیا اور پھر کبھی مڑ کر واپس نہیں آیا اور نہ ہی اس نے اپنی بہن یا بیوی سے کوئی رابطہ کیا۔ ان حالات میں حنا کی ملاقات اس وادی میں آئے ایک مسافر املتاس سے ہوتی ہے اور ان دونوں کو ایک دوسرے سے محبت ہو جاتی ہے۔ سرمد نے بتایا کہ فلم کا خیال ان کو ایک شارٹ فلم سے ملا۔  ’2018 کے وسط میں فلم لکھنی شروع کی۔ پہلے سکیچ بنایا۔ میں نے مہر بانو کی شارٹ فلم دیکھی اور اس سے مجھے کملی کا خیال آیا۔ پہلے میں نے مہر بانو سے بات کی لیکن پھر مجھے فاطمہ ستار کا خیال آیا۔ اور پھر اس نے ہی فلم لکھی۔‘  فلم کی کہانی مکمل ہوئی تو شوٹنگ کا مرحلہ آیا لیکن اس سے قبل فلم کی لوکیشن کا انتخاب کرنا تھا جو آسان نہیں تھا کیوں کہ فلم کی کہانی کے لیے ایک مخصوص جگہ درکار تھی۔ سرمد بتاتے ہیں کہ انھوں نے کلر کہار کی پہاڑیوں میں لوکیشن تلاش کی۔  یہ بھی پڑھیے  محبت کی داستان ’کملی‘ جس سے آپ کو ہیر رانجھا اور سوہنی مہیوال کے قصوں کی خوشبو آئے گی ’لڑکیوں کو معلوم نہیں ہوتا کہ پیار کی تعریف خوبصورتی، مسلز یا پیسہ نہیں‘ ’زندگی تماشا‘ کا موضوع عدم برداشت ہے کوئی فرقہ نہیں: سرمد کھوسٹ ’سب سے پہلے ہم نے لوکیشن کاسٹ کی۔ جب ہم پہلی ریکی پر گئے تو ہم نے یہ بھی سوچا کہ کچھ شاید جلو یا چھانگا مانگا میں کر لیں گے۔ لیکن جب ہم اس مقام پر پہنچے تو ہم نے سوچا کہ یہی جگہ ہے۔‘ لیکن یہ جگہ آبادی سے کچھ دور تھی۔ سرمد کہتے ہیں کہ ’وہاں پر ہوٹل نہیں تھے۔ بہت مشکل کام تھا۔ لیکن ٹیم نے ان تمام مشکلات کے باوجود بہت اچھے طریقے سے کام کیا۔‘  اس فلم کے لیے لوکیشن پر گھر بھی تیار کیا گیا۔  ’اس گھر کو مکمل طور پر بنایا گیا اور اسی پر سب سے زیادہ خرچہ ہوا۔‘  فلم کی شوٹنگ 2019 کے آخر میں شروع ہوئی لیکن تک تب سرد موسم کا آغاز ہو چکا تھا۔ اور ایسے میں ایک سین شوٹ ہونا تھا جس میں مرکزی کردار ادا کرنے والی اداکارہ صبا قمر کو ایک تالاب میں اترنا تھا۔ سرمد نے بتایا کہ ’وہ مشکل شاٹ تھا۔ وہ گھر ایک جنگل میں بنا ہوا تھا۔ تالاب کا شاٹ جس دن لینا تھا اسی دن گیزر خراب ہو گیا۔ میں نے صبا کو کہا کہ آپ نے فکر نہیں کرنی۔ دیگوں سے ہم نے تالاب میں گرم پانی ڈالا جس سے سالن کی مہک آ رہی تھی۔ پہلے میں خود پانی میں لیٹا لیکن صرف گیارہ فریم گزرے اور میں باہر آ گیا۔ صبا نے مجھے کہا کوئی بات نہیں۔ ہم کر لیتے ہیں۔‘  اس سین کو یاد کرتے ہوئے سرمد سلطان کہتے ہیں کہ ’اس ایک شاٹ کے لیے میں زندگی بھر کے لیے صبا قمر کا مشکور رہوں گا۔‘ صبا قمر نے حنا کے کردار کو بہت خوبی سے نبھایا ہے لیکن کیا وہ سرمد کی پہلی چوائس تھیں؟ ’مجھے اس بات کا تو یقین تھا کہ ہمیں ایک بینکیبل سٹار چاہیے۔ اور ہمارے پاس بہت زیادہ آپشن نہیں تھے۔‘  سرمد کہتے ہیں کہ ’میں نے صبا جیسا جنونی ایکٹر نہیں دیکھا۔ وہ کردار کو فخر سے نبھاتی ہیں اور اپنا سو فیصد دیتی ہیں، کبھی اپنے پروفیشنلزم پر بھی کمپرومائز نہیں کرتیں۔ آپ صبا کو سکرین پر دیکھیں تو آپ کی نظر کہیں اور نہیں جائے گی۔‘ لیکن ایک جانب جہاں اس فلم کے کرداروں میں صبا قمر اور ثانیہ سعید جیسے منجھے ہوئے اداکار نظر آتے ہیں وہیں املتاس کا کردار نبھانے والے حمزہ خواجہ کی یہ پہلی مکمل دورانیے کی فلم ہے۔ میں نے سرمد سے جب اس بارے میں سوال کیا تو ان کا جواب تھا کہ ’املتاس کے کردار کے لیے مجھے اتنی فکر نہیں تھی کیوں کہ اس کردار کا بہت زیادہ کام نہیں تھا۔ تو میرا خیال تھا کہ شاید کوئی بھی بڑا سٹار مل جائے گا لیکن جب میں نے سوچا کہ باقی سب چہرے جانے پہچانے ہیں، تو میں چاہتا تھا کہ کوئی نیا لڑکا ہو۔‘  لیکن اس کے ساتھ ہی چند اور وجوہات بھی تھیں۔ سرمد کہتے ہیں کہ ’ہیرو کی انٹری میرے ذہن میں پہلے سے تھی کہ وہ پانی میں سے برآمد ہو گا۔ اس کردار نے قمیض بھی اتارنی تھی، تیرنا بھی تھا، دوڑنا بھی تھا تو پھر اس میں جسمانی عنصر بھی شامل تھا۔ اور جب ہم نے ارد گرد دیکھا تو بہت زیادہ آپشن نظر نہیں آئے۔‘  ایسے میں سرمد نے ایک اداکار کو چنا لیکن سرمد کے مطابق ’بات نہیں بنی اور حمزہ نے تقریباً سات ہفتے پہلے فلم کو جائن کیا۔‘  حمزہ نے اس فلم میں کردار کتنا اچھا نبھایا، اس کا فیصلہ تو فلم دیکھنے والے کریں گے لیکن ایک سوال فلم کے اختتام پر بھی اٹھ رہا ہے۔ سرمد کہتے ہیں کہ ’ہم نے کہانی کا اختتام ایک ایسی جگہ پر کیا ہے جہاں پر لوگ خود سے سوچ سکتے ہیں کہ انجام کیا ہوا ہو گا۔‘  فلم مکمل ہوئی تو ڈسٹریبیوشن کا مرحلہ درپیش تھا۔ اس میں بھی مشکلات کا سامنا ہوا جن میں سے ایک یہ بھی تھی کہ کملی میں انٹرمیشن نہیں تھا اور یہ بات سنیما گھروں کو قبول نہیں تھی۔ سرمد کہتے ہیں کہ ’فلم جب لکھی گئی تو اس میں وقفہ نہیں تھا۔ وہ ایک کہانی کی طرح تھی اور جو انٹرمشن ہے وہ زبردستی کا ہے جس سے کم از کم میں تو خوش نہیں ہوں لیکن سنیما والوں نے کہا کہ ہمارا زیادہ منافع تو فلم کے وقفے میں بکنے والی کھانے پینے کی چیزوں سے ہوتا ہے۔‘ لیکن اصل سوال یہ ہے کہ پاکستان میں فلم کا مستقبل کیا ہے؟ اور تمام تر مشکلات کے باجود سرمد سلطان فلم ہی کیوں بنا رہے ہیں؟ سرمد کہتے ہیں کہ ’میں نے فلمیں بنانے کا خواب ٹی وی سے پہلے دیکھا تھا۔ یہ درست بات ہے کہ اس میں محنت زیادہ ہے۔ لیکن میرے اندر کچھ کہانیاں تھیں جو میں سنانا چاہتا تھا۔‘  سرمد فلم انڈسٹری میں نئے لوگوں سے بھی کافی پرامید ہیں، خاص طور پر لکھاریوں سے جب کہ پرانے لوگوں سے ان کا ایک شکوہ ہے۔ ’نئے لوگوں میں کہانی لکھنے والے ہیں۔ ان میں کم از کم کوشش کرنے کی صلاحیت ہے۔ جو کچھ پرانے لوگ ہیں انھوں نے شاید تجربہ کرنے سے ہاتھ اٹھا لیا ہے۔ اگر فلم کا کوئی مستقبل ہے تو وہ نئے لوگوں کے ساتھ ہے جن کے پاس نئے خیالات ہیں اور آّج کی کہانیاں ہیں۔‘ اب سرمد کا مستقبل کا کیا ارادہ ہے؟ وہ کہتے ہیں کہ ’کملی تین چار سال کا کام تھا جو اب نظر آ رہا ہے۔ اب مجھے کچھ وقفہ چاہیے۔ جوائے لینڈ کے بعد مجھے حوصلہ ہو گیا کہ ہر فلم ڈائریکٹ ہی نہیں کرنی۔ اب ایک اداکار کے طور پر بھی مجھے لگتا ہے شاید مجھے کسی فلم میں کام کرنا چاہیے۔‘
93,pakistan,نئے وفاقی بجٹ میں چھپے وہ ٹیکس جو متوسط طبقے کی مالی مشکلات میں اضافہ کر سکتے ہیں,’اس بجٹ میں جو طبقہ سب سے زیادہ نظر انداز ہوا اور جس پر سب سے زیادہ بوجھ پڑنے والا ہے یہ ملک کا متوسط طبقہ ہے۔ ٹیکسوں کی مد میں ہونے والے اضافے اور تیل اور گیس پر لیوی کی مد میں زیادہ محصولات نے مہنگائی میں اضافہ کرنا ہے اور متوسط طبقے نے اس بوجھ کا سہنا ہے۔‘ ایک نجی انفارمشین ٹیکنالوجی کمپنی میں کام کرنے والے محمد عاصم پاکستان میں پیش کیے جانے والے اگلے مالی سال کے بجٹ میں متوسط طبقے کے لیے ریلیف نہ ہونے پر گلہ کرتے نظر آتے ہیں۔ انھوں نے کہا کہ بجٹ میں غریب طبقات کے لیے تو سوشل سکیورٹی نیٹ کی صورت میں کچھ امدادی رقم دینے کا اعلان کیا گیا ہے۔ اس کے ساتھ سرکاری ملازمین کی تنخواہوں میں بھی 15 فیصد کا اضافہ ہوا ہے جو ملک میں بڑھتی ہوئی مہنگائی کی صورتحال میں انھیں کچھ ریلیف فراہم کر ے گا۔ ’لیکن سرکاری ملازمین تو ملک میں دس، گیارہ لاکھ کے قریب ہیں جبکہ سفید پوش طبقے سے تعلق رکھنے والے ملازمین کی بڑی تعداد نجی شعبے کی کمپنیوں میں کام کرتی ہے جو بڑھتی ہوئی مہنگائی کے باوجود ابھی تک اپنے ملازمین کی تنخواہیں نہیں بڑھا رہیں۔‘ انھوں نے کہا کہ حکومت کی جانب زیادہ ٹیکس اکٹھا کرنے کا اثر متوسط طبقے پر پڑے گا کیوںکہ وہ ان ٹیکسوں کی وجہ سے مہنگائی کی زیادہ شرح کو برداشت کریں گے۔ ان کے تحفظات کی تصدیق پاکستان میں معاشی اور سماجی امور کے ماہرین بھی کرتے نظر آتے ہیں۔ معاشی ماہرین کے مطابق اس بجٹ میں کچھ ایسے ٹیکس اور لیویز شامل ہیں جن کا بجٹ تقریر میں ذکر نہیں تھا لیکن فنانس بل میں یہ شامل ہیں اور ان کی وجہ سے ملک میں مہنگائی میں مزید اضافہ ہو گا اور اس کا سب سے بڑا نشانہ متوسط طبقہ ہو گا۔  متوسط طبقے کے لیے بجٹ میں کوئی ریلیف فراہم کیا گیا ہے؟ وفاقی بجٹ میں حکومت کی جانب سے سرکاری ملازمین کی تنخواہوں میں اضافے کا اعلان کیا گیا ہے اور اس کے ساتھ ریٹائرڈ سرکاری ملازمین کی پینشن میں پانچ فیصد اضافہ کیا گیا ہے۔ معاشی امور کے ماہر شہروز خان لودھی نے کہا کہ ’تنخواہ دار طبقے کے لیے اس بجٹ میں ایک ریلیف تو ٹیکس سلیب میں تبدیلی اور چھ لاکھ کی سالانہ آمدن پر ٹیکس چھوٹ کے ساتھ چھ لاکھ سے 12 لاکھ تک کی آمدنی پر صرف سو روپے ٹیکس ادا کرنے کی سہولت ہے۔  ’جس کا مطلب ہے کہ اس طبقے کو بھی ٹیکس چھوٹ حاصل ہو گی۔ اسی طرح جو سلیبز تبدیل کی گئی ہیں اس سے تنخواہ دار ملازمین کو ٹیکس کی شرح میں کچھ کمی سے فائدہ ہو گا۔‘ معیشت اور سماجیات کے امور کی ماہر ڈاکٹر عالیہ ہاشمی نے کہا  کہ ’اس بجٹ میں ویسے تو متوسط طبقے کے لیے کوئی خاص ریلیف فراہم نہیں کیا گیا سوائے اس کے کہ سرکاری ملازمین کی تنخواہوں میں اضافہ کر دیا گیا ہے اور اس کے ساتھ تنخواہ دار طبقے کو بھی ٹیکس سلیبز اور ٹیکس کی حد میں چھوٹ دی گئی ہے۔‘ انھوں نے کہا کہ ’اس ریلیف کے علاوہ متوسط طبقے کے لیے اس بجٹ میں کوئی خاص ریلیف فراہم نہیں کیا گیا ہے اور لگتا ہے کہ آنے والے مہینوں میں حکومت کے بجٹ کے اقدامات کی وجہ سے متوسط طبقے کے لیے مشکلات بڑھنے والی ہے۔‘ بجٹ میں کون سے نئے ٹیکس مہنگائی کی شرح میں اضافہ کریں گے؟ حکومت کی جانب سے پیش کیے جانے والے بجٹ میں مختلف شعبوں میں جو نئے ٹیکس لگائے گئے ہیں ان میں سب سے بڑا اضافہ تیل مصنوعات پر پٹرولیم لیوی کی مد میں اگلے مالی سال میں 750 ارب روپے اکٹھے کرنے کا ہدف ہے۔ یاد رہے کہ موجودہ مالی سال میں اس لیوی کے ذریعے صرف 135 ارب روپے اکٹھے کیے گئے اور پھر گذشتہ حکومت اور موجودہ حکومت نے اسے صفر کر دیا تھا تاکہ ملک میں تیل مصنوعات کی قیمتیں زیادہ نہ بڑھ سکیں. امورِ تیل کے ماہر زاہد میر نے بی بی سی کو بتایا کہ ’حکومت نے اگلے مالی سال میں جو پیٹرولیم لیوی کی مد میں ٹیکس اکٹھا کرنے کا ہدف مقرر کیا ہے اس کا مطلب ہے کہ اگلے مالی سال کے شروع میں اسے ایک لیٹر پٹرول اور ڈیزل پر تیس روپے صارفین سے وصول کرنے پڑیں گے۔‘ موجودہ مالی سال میں گیس ڈویلپمنٹ سرچارج کی مد میں 25 ارب اکٹھے کرنے کا نظرِثانی ہدف ہے اور حکومت نے اگلے مالی سال کے لیے اس مد میں دو سو ارب کا ہدف مقرر کیا ہے جو گیس بلوں میں وصول کیا جائے گا۔ اسی طرح حکومت نے ایل پی جی پر لیوی کا موجودہ ہدف پانچ ارب سے آٹھ ارب کر دیا ہے جو صارفین سے وصول کیا جائے گا۔ حکومت کی جانب سے اس سال محصولات کا ہدف سات ہزار ارب رکھا گیا ہے جس میں ان ڈائریکٹ ٹیکسوں کی مد میں ساڑھے چار ہزار ارب روپے اکٹھے کیے جائیں گے جس میں سیلز ٹیکس اور ایکسائز ڈیوٹی اور کسٹم ڈیوٹی شامل ہے جو صارفین کو چیزوں کی فروخت اور ملک میں ہونے والی درآمدات پر لگایا جاتا ہے۔ شہروز خان لودھی نے اس بارے میں کہا کہ ’ان ٹیکسوں کا مطلب ہے کہ صارفین کو اب زیادہ پیسے دینے پڑیں گے اور متوسط طبقہ اس کا سب سے بڑا شکار ہو گا کیوںکہ سیلز ٹیکس اشیا کی فروخت پر لگایا جاتا ہے اور صارفین کو اس کے لیے اضافی قیمت ادا کرنی پڑتی ہے۔‘ ان کے مطابق اگلے مالی سال میں متوسط طبقے کو بجلی، گیس اور پیٹرول کے زیادہ نرخ ادا کرنے پڑیں گے کیوںکہ سیلز ٹیکس اور لیوی کے باعث ان بلز کی رقوم کے علاوہ مہنگائی کی شرح میں بھی بے تحاشہ اضافہ ہو گا۔ انھوں نے کہا کہ ’ہونا تو یہ چاہیے کہ حکومت ڈائریکٹ ٹیکس کے نظام میں اصلاحات لاتی اور اس کے ذریعے زیادہ ٹیکس اکٹھا کرنے کا ہدف پورا کرتی تو اس سے ان ڈائریکٹ طریقے سے اکٹھا ہونے والا ٹیکس کم ہوتا اور اس کا متوسط طبقے پر کم اثر پڑتا۔‘ متوسط طبقہ کس طرح متاثر ہو گا؟ حکومت کی جانب سے پٹرولیم لیوی، گیس پر سرچارج اور ان ڈائریکٹ ٹیکسوں کی مد میں زیادہ ٹیکس اکٹھا کرنے اور اس کے متوسط طبقے پر پڑنے والے اثرات کے بارے میں شہروز لودھی نے کہا کہ ’آئندہ سال میں مہنگائی کی شرح کا ہدف 11 فیصد رکھا گیا ہے جو غیر حقیقی ہے کیوںکہ اس وقت بھی فوڈ انفلیشن بیس فیصد تک پہنچ چکی ہے۔‘ ڈاکٹر عالیہ ہاشمی نے کہا کہ ’اس وقت صورت حال یہ ہے کہ ملک میں صرف سرکاری ملازمین کی تنخواہوں میں اضافہ ہوا ہے تو اس کے ساتھ ٹیکس سلیب میں رد و بدل سے تنخواہ دار طبقے کو کچھ فائدہ ہو گا۔‘ یاد رہے کہ ملک میں کام کرنے والے تنخواہ دار طبقے کا ستر فیصد حصہ غیر رسمی معیشت میں کام کرتا ہے جن کی تنخواہیں بڑھانے یا نہ بڑھانے کا کام ان کے مالک کے پاس ہوتا ہے۔ مہنگائی کے اس دور میں عین ممکن ہے کہ ان کے مالکان نے ان کی تنخواہیں نہ بڑھائیں ہوں۔  انھوں نے کہا کہ ’اضافی ٹیکسوں کی وجہ سے ملک میں مہنگائی کی شرح بے حد اضافے کا خدشہ ہے جس کے اس طبقے کی قوت خرید کم ہو گی۔ اور اس کم ہوتی قوت خرید سے انھیں کچھ ضروریات پر سمجھوتہ کرنا پڑے گا۔‘ ڈاکٹر عالیہ نے کہا کہ لگتا ہے کہ ’کم ہوتی قوت خرید کی وجہ سے یہ طبقہ اب خوراک پر کم خرچ کرے گا یا خوراک میں ان چیزوں پر خرچ کرے گا جن سے صرف پیٹ بھرا جا سکے تاہم اس کے زیادہ طبی فائدے نہ ہوں۔ ’مثلاً بچوں کو پروٹین اور کیلشیم وغیرہ کی ضرورت ہوتی ہے اور لگتا ہے کہ متوسط طبقے کے والدین اب اس پر کم خرچ کریں گے جس سے ایک لحاظ سے ان کی صحت بھی خراب ہو گی۔‘ انھوں نے کہا ’اس کے ساتھ یہ ہو گا کہ یہ طبقہ کار سے موٹر سائیکل پر آ سکتا ہے کیوںکہ ایندھن کی زیادہ لاگت کی وجہ سے اس طبقے کے لیے اب کار چلانا مشکل ہو جائے گا۔‘ ڈاکٹر عالیہ نے کہا کہ ’یہ طبقہ بچوں کی تعلیم پر بھی کمپرومائز کر سکتا ہے کہ اس بڑھتی ہوئی مہنگائی کی وجہ سے لگتا ہے کہ اخراجات بچانے کے لیے اس طبقے کو بہت ساری ضروریات پر کٹوتی کرنی پڑے گا۔‘ ان کے مطابق ’اس بجٹ میں غریب طبقے کے لیے تو کچھ ریلیف موجود ہے اور اس طبقے کی ضروریات بھی محدود ہیں اسی طرح امیر طبقے کو بھی اس سےکچھ خاص فرق نہیں پڑنے والا تاہم اس بجٹ کا سب سے زیادہ منفی اثر متوسط طبقے پر پڑے گا۔‘
94,pakistan,سوات کے دلکش جنگلات جہاں رات کی خاموشی میں آگ لگا دی جاتی ہے,سوات کے سب سے بڑے پہاڑ ایلم (بونیر) کے جنگلات بھی آگ کی لپیٹ میں تھے۔ ساتویں دن یہ آگ ٹھنڈی ہو چکی تھی مگر لوگوں کا غصہ نہیں۔ ان کا انتظامیہ سے ایک ہی مطالبہ تھا کہ مجرموں کو پکڑ کر سخت سزا دی جائے۔ ان کا کہنا تھا کہ یہ آگ جان بوجھ کر لگائی گئی ہے۔ یہ مقامی لوگ بہت حد تک حق پر تھے کیونکہ اگلے ہی دن ڈپٹی کمشنر سوات جنید خان نے تصدیق کی کہ جنگل میں آگ لگانے کے الزام میں اب تک چھ افراد کو گرفتار کیا گیا ہے۔ ڈسٹرکٹ فاریسٹ آفیسر سوات وسیم خان سے حالیہ بات چیت کے مطابق محکمہ جنگلات کے اپنے معلوماتی نظام کی بنیاد پر دیگر علاقوں میں بھی ملزمان کی تلاش شد و مد سے جاری رہی اور 11 جون تک 13 افراد کو گرفتار کیا گیا ہے جن میں سے اب تک پانچ افراد کے خلاف باقاعدہ مقدمہ درج ہو چکا ہے۔ تین افراد کے خلاف ڈیمیج رپورٹ تیار کی گئی ہے اور ان کے خلاف فارسٹ ایکٹ کی شق 33 اے کے تحت کارروائی کی جائے گی۔ بلوچستان میں شیرانی کے چلغوزہ جنگل میں لگنے والی آگ بمشکل ٹھنڈی ہوئی تھی کہ خیبر پختونخوا اور خصوصاً سوات کے بہت سے پہاڑی جنگل جل اٹھے اور اب تک ایک خاتون سمیت پانچ افراد جھلس کر ہلاک ہوئے جن میں ریسکیو 1122 کا ایک اہلکار بھی شامل ہے۔ اس آگ نے شانگلہ کے پہاڑوں پر موجود بہت سے گھروں کو بھی اپنی لپیٹ میں لیا تھا۔ ڈسٹرکٹ فارسٹ آفیسر وسیم خان کے مطابق پچھلے آٹھ دنوں میں صرف سوات کے علاقوں میں جنگل میں آگ لگنے کے 22 واقعات رونما ہوئے ہیں۔ جس میں سے صرف تین واقعات سرکاری جنگلات میں ہوئے باقی تمام شاملات کے جنگل تھے یا لوگوں کے ذاتی ملکیت تھے۔ پے درپے آگ کے ان واقعات نے بہت سے شکوک و شبہات کو بھی جنم دیا۔ سازشی نظریات سامنے آنے لگے، اس حوالے سے بہت سے مقامات پر مقامی لوگوں نے احتجاج بھی کیا اور انتظامیہ سے سخت اقدامات کا مطالبہ کیا۔ جنگلات میں آگ کیوں لگائی جاتی ہے؟ ان ملزمان کی گرفتاری کے بعد تاحال ان سے تفتیش کا سلسلہ جاری ہے مگر مقامی سطح پر تحقیق سے یہ بات واضح ہے کہ یہ کوئی سازشی نظریہ نہیں ہے بلکہ لوگ واقعی جنگلات میں جان بوجھ کر آگ لگاتے ہیں۔ جنگلات صرف درختوں کے ذخیرے کا نام نہیں ہوتا، یہ ایک پورا ماحولیاتی نظام ہوتا جس میں درخت، مختلف گھاس پھونس، چرند پرند، جانور مل کر رہتے ہیں۔ یہ گھریلو اور کاروباری استعمال کے لیے لکڑی کے حصول کا ایک بڑا ذریعہ بھی ہیں۔ اتنے فوائد کے حامل وسائل کو کوئی کیسے اور کیوں آگ لگا سکتا ہے؟ پشاور یونیورسٹی کے شعبہ ماحولیات کے پروفیسر محمد نفیس نے جنگلات کی آگ پر خصوصی تحقیق کی ہے۔ ان کی تحقیق کا موضوع ’وادی سوات میں جنگلات کی آگ کے واقعات‘ ہے۔ ان کے مطابق یہ درست ہے کہ خشک اور گرم موسم میں جنگل میں موسمیاتی تبدیلیوں سے آگ لگنے کے زیادہ امکانات ہوتے ہیں۔  بلوچستان میں ان دنوں موسم گرم اور خشک ہے لہٰذا چلغوزے کے جنگل میں لگنے والی آگ حادثاتی ہو سکتی ہے لیکن سوات میں ایسا ممکن نہیں ہے کیونکہ وہاں موسم ٹھنڈا اور مرطوب ہے۔ پروفیسر نفیس کا عرصہ تحقیق 1993 سے لے کر 2003 پر مشتمل ہے۔ ان کی ریسرچ کے مطابق ان 10 سالوں میں سوات میں آگ لگنے کے 20 واقعات ہوئے جن میں تین واقعات عالمی سطح کی بڑی آگ کے سمجھے جا سکتے ہیں۔ ان تمام واقعات میں آگ مقامی افراد نے خود لگائی تھی۔ کئی لوگ پکڑے بھی گئے تھے مگر صرف ایک مجرم کو چار ہزار روپے جرمانے کی سزا ہوئی تھی۔ شاملات قانون پروفیسر نفیس جنگلات میں جان بوجھ کر آگ لگانے کا سبب باہم دشمنی کے علاوہ بہت حد تک شاملات کے قانون کو بھی قرار دیتے ہیں۔ وہ بتاتے ہیں کہ سوات میں ملکیت جنگلات کا قضیہ کئی دہائیوں سے چلا آ رہا ہے کہ یہ جنگلات حکومت کی ملکیت ہیں یا عوام کی ذاتی ملکیت؟  16ویں صدی میں سوات پر یوسفزئی قابض ہوئے تو اُنھوں نے یہاں کی زمین بحیثیت فاتح آپس میں تقسیم کی تھی۔ تاہم پہاڑوں یا خاص جنگلات کو آپس میں تقسیم کرنے کے بجائے متعلقہ گاؤں یا علاقے کے شاملات (مشترکہ ورثہ) کے طور پر مشترک رکھا۔ درختوں کی فروخت کا حق ان کو حاصل تھا جو متعلقہ گاؤں یا علاقے کی زمین کے ملکیتی حقوق رکھتے تھے اور ان جنگلات میں موجود موسمی گھاس پھونس کی فروخت اور اس کی آمدن بھی ان ہی کی تھی۔ ان جنگلات تک گاؤں یا علاقے کے ہر باشندے کو متعلقہ جنگل سے اپنی ضروریات پورا کرنے کے لیے آزادانہ اور مفت رسائی حاصل تھی۔  مثلاً مویشیوں اور بھیڑ بکریوں کو چرانے اور چارا لانے کا حق و سہولت، مختلف النوع گھریلو ضروریات اور زرعی اوزاروں کے لیے لکڑی کی کٹائی و حصول، ادویاتی جڑی بوٹیوں اورکھمبیوں وغیرہ کا حصول وغیرہ۔ سنہ 1969 میں ریاست سوات پاکستان میں ضم کر دی گئی لیکن ریاست کے ضوابط بغیر کسی تبدیلی کے برقرار رکھے گئے اور صوبائی حکومت نے بھی ملکیت جنگلات سے متعلق مذکورہ بالا حیثیت وصورت حال کو جوں کا توں برقرار رکھا۔ پروفیسر نفیس بتاتے ہیں کہ مقامی افراد اس قانون سے خوش نہیں ہیں کیونکہ اس قانون کے مطابق جنگلات سرکار کی ملکیت ٹھہرتے ہیں اور زرعی زمین لوگوں کی۔ لوگ اسے اپنے حق پر ڈاکے کے مترادف سمجھتے ہیں اور جہاں موقع ملتا ہے پہاڑوں کو آگ لگا کر جنگلات کا خاتمہ کرنے کی کوشش کرتے ہیں تاکہ جنگلات سے صاف ہونے والی زمین کو زرعی زمین میں تبدیل کر کے وہ اپنا قبضہ برقرار رکھیں۔ اس کے علاوہ ایک قانون جو وہاں رائج ہے اگرچہ وہ کسی کاغذ پر تحریر نہیں ہے مگر سب کا اس پر اتفاق ہے، اس کے مطابق جو شخص بھی پہاڑوں کے دامن میں درخت اور جھاڑیاں صاف کر دے تو اس زمین پر اس کا حق مانا جاتا ہے خاص کر جب زمین پر کوئی درخت نہ ہو تو وہ شخص اسے زراعت کے لیے استعمال کر سکتا ہے۔ اس طریقہ کار کے تحت زمین حاصل کرنے کا بہترین طریقہ یہی بنتا ہے کہ رات کی خاموشی میں پہاڑوں میں آگ لگا دی جاتی ہے۔ ،تصویر کا ذریعہWaseem Khan سوات ہی کے ایک مقامی ٹیچر عمران (فرضی نام) کا کہنا ہے کہ ٹمبر مافیا کا بھی یہی طریقہ واردات ہے۔ وہ اسے جنگل نہیں بلکہ پہاڑ جلانا کہتے ہیں، وہ مقامی لوگوں کے ذریعے پہاڑوں کو آگ لگا دیتے ہیں، جھاڑ جھنکاڑ جل جاتے ہیں، درخت عموماً بچا لیے جاتے ہیں لیکن چونکہ دھوئیں سے کالے ہو چکے ہوتے ہیں تو یہ مشہور کر دیا جاتا ہے کہ یہ درخت جل چکا ہے، بوسیدہ ہو رہا ہے لہٰذا اسے کاٹنے میں کوئی حرج نہیں ہے۔  اس طرح لوگوں کی ذہن سازی کر کے مقامی لوگوں سے یہ درخت کٹوا دیے جاتے ہیں۔  ان کا کہنا ہے کہ قانون موجود ہے جس کے تحت سزا اور جرمانہ دونوں ہو سکتے ہیں مگر قانون نافذ کرنے والے موسم کو الزام دے کر محنت سے بچ جاتے ہیں اور شاذ و نادر ہی کوئی تفتیش ہوتی ہے۔  پروفیسر نفیس نے اتفاق کیا کہ ان کی ریسرچ کے دوران آگ لگنے کے واقعات میں جو مجرم ملوث تھے اُنھیں پکڑا تو گیا مگر سزا صرف ایک شخص کو ہوئی۔ قانون کی یہ کمزوری مجرمان کو شہہ دینے کے مترادف ہے۔ یہ بھی پڑھیے برازیل میں جنگل کی آگ نے اندازاً ‘پونے دو کروڑ انواع کو ہلاک کردیا‘ شیرانی میں لگی آگ سے صرف چلغوزے کا جنگل ہی نہیں، سلیمان مارخور بھی متاثر انڈیا اور نیپال میں جنگل کی آگ سے سائنسدان کیوں پریشان ہیں؟  خیبر پختونخوا: شانگلہ میں جنگل کی آگ ایک ہی خاندان کے چار افراد کو نگل گئی اس حوالے سے ڈسٹرکٹ فاریسٹ آفیسر محمد وسیم کا کہنا ہے کہ وہ ہر واقعے کے بعد تفتیش کرتے ہیں اور نہ صرف ملزمان کو گرفتار کرتے ہیں بلکہ ایک مکمل ڈیمیج رپورٹ (نقصان کا جائزہ) بھی تیار کر کے عدالت میں پیش کرتے ہیں اور ماضی میں کئی مجرمان نے سزا اور جرمانے بھگتے ہیں۔البتہ اُنھوں نے اس بات کی تائید کہ کہ ایسی مثالیں کم ہیں۔ وسیم خان کے تجربے کے مطابق اگرچہ پکڑے جانے والے لوگ ابتدا میں اعتراف نہیں کرتے مگر جب اُنھیں اندازہ ہو جاتا ہے کہ اب ان کے گرد گھیرا تنگ ہو چکا ہے تو اعتراف تو کرتے ہیں مگر بہت سے بہانے گھڑ لیتے ہیں کہ ہم گھاس جلانے کے لیے محدود آگ لگا رہے تھے اور غلطی سے آگ بے قابو ہو گئی وغیرہ وغیرہ۔ ان کا کہنا ہے کہ اس بار بھی جن لوگوں کو گرفتار کیا گیا ہے، پولیس کے ذرائع کے مطابق ان میں سے ایک شخص نے اعتراف کر لیا ہے کہ آگ اسی نے ہی لگائی تھی۔  جن جنگلات میں آگ لگائی جاتی ہے ہم وہیں کے لوگوں سے پوچھ گچھ کرتے ہیں تو لوگ ہمیں معلومات فراہم کر دیتے ہیں، احتیاطاً ہم ان کی شناخت خفیہ رکھتے ہیں۔ گرفتار ملزمان کے خلاف تعزیراتِ پاکستان کی دفعہ 436/427 اور فارسٹ ایکٹ 33 اے کے تحت کارروائی کی جائے گی۔ سسٹین ایبل ٹورازم فاﺅنڈیشن کے صدر آفتاب رانا کا کہنا ہے کہ یوں پورے ملک میں تسلسل سے جنگلات میں آگ لگنے سے یقیناً شکوک و شبہات اور سازشی نظریات جنم لیتے ہیں اور گرفتار افراد کو دیکھ کر لگتا ہے کہ یہ شبہات کسی حد تک درست بھی تھے۔ ان کا کہنا ہے جنگل کو جلانے کے علاوہ بھی ان علاقوں میں ایک عام سرگرمی جنگل میں گھاس کو آگ لگانا ہے۔ یہاں زیادہ تر وہ درخت ہوتے ہیں جن میں پھل کون کی شکل میں ہوتے ہیں اور ان میں کانٹے ہوتے ہیں۔ یہ کانٹے درختوں سے گر کر ایک تہہ بنا لیتے ہیں۔ مون سون کی بارشوں سے ایک دو ماہ پہلے خشک گھاس کو جلانے اور کانٹوں کی اس تہہ کی صفائی کے لیے اسے آگ لگا دی جاتی ہے تاکہ یہ گھاس اور کانٹے جل کر راکھ ہو جائیں۔ یہ راکھ اس زمین کے لیے بہترین کھاد کا کام کرتی ہے اور پھر جیسے ہی بارشیں ہوتی ہیں یہاں پھر سے بہترین گھاس اگ جاتی ہے جو ان کے مویشیوں کے لیے سال بھر استعمال کی جاتی ہے۔ آگ لگانے کا یہ عمل انتہائی بے احتیاطی سے کیا جاتا ہے اور اکثر اوقات یہ آگ بے قابو ہو جاتی ہے۔ آفتاب نے مزید بتایا کہ جنگلات سے زرعی زمین کا حصول اب ان علاقوں میں عام بات بنتی جا رہی ہے۔ آبادی بہت تیزی سے بڑھ رہی ہے تو غذائی ضروریات کے لیے لوگ جنگل پر کھیتوں کو ترجیح دیتے ہیں۔ اس لیے ہو سکتا ہے کہ کہیں کہیں کھیتوں کے لیے زمین حاصل کرنے کے لیے یہ طریقہ استعمال کیا جاتا ہے۔ ان کا کہنا ہے کہ اب اکثر اوقات کھیت اس پہاڑی بلندی پر بھی نظر آجاتے ہیں جہاں کچھ سال پہلے گھنے جنگل تھے۔  آفتاب نے مزید بتایا کہ سیاحت کا بڑھنا یا غیر منظم سیاحت بھی ان جنگلات یا درختوں پر منفی اثرات مرتب کر رہی ہے۔  اتنی بڑی تعداد میں لوگوں کی آمد سے (چھوٹے) ہوٹلوں کو گرم پانی، آتش دان، ریسٹورنٹ میں ایندھن اور بار بی کیو وغیرہ کے لیے بھی درختوں کی کٹائی عام بات ہے، جنگلات کی آگ بھی شاید لکڑی کے حصول کا ایک طریقہ ہو۔  سیاح کیمپنگ کرتے ہیں، کھلے میدانوں میں رات بھر آگ تاپنے، بون فائر وغیرہ کے لیے بھی درخت کاٹ لیے جاتے ہیں جو مقامی لوگ ہی مہیا کرتے ہیں۔ ان کا کہنا تھا کہ اس علاقے کے قیمتی وسائل کے تحفظ اور ماحول دوست سیاحت کے لیے حکومت کو چاہیے کہ ایک ’ڈیسٹینیشن مینیجمنٹ کمیٹی‘ بنائی جائے جس میں تمام محکموں مثلاً جنگلات، جنگلی حیات وغیرہ کے نمائندے اور پرائیویٹ سیکٹر کے نمائندے بھی شامل ہوں اور مل کر ایک سیاحتی گائیڈ لائنز بنائی جائیں کہ سیاح کہاں کہاں جا سکتے ہیں اور کیا کیا کر سکتے ہیں، ان گائیڈ لائنز پر سختی سے عمل درآمد کیا جائے۔ مقامی لوگ اس بات پر متفق ہیں کہ تسلسل سے آگ کے ان واقعات میں یقیناً جرائم پیشہ افراد ہی ملوث ہیں۔ مینگورہ کے مزمل خان جن کے گھر کے قریبی گونبتھ میرہ جنگل میں آگ لگی تھی، ان کا بھی یہی کہنا ہے کہ جب بھی جنگلات میں آگ لگتی ہے تو اس میں ضرور جرائم پیشہ مقامی لوگ ملوث ہوتے ہیں۔  اُنھوں نے کہا کہ حکومت ایسے سخت اقدامات کرے کہ آئندہ ایسی حرکت کے بارے میں کوئی سوچ بھی نہ سکے۔ جنگلی حیات کے تحفظ کی عالمی تنظیم ورلڈوائڈ فنڈ فار نیچر (ڈبلیو ڈبلیو ایف) کے ریجنل ڈائریکٹر طاہر رشید کا کہنا ہے کہ یقیناً قانون پر سختی سے عمل درآمد ہی اس صورت حال کو بہتر بنا سکتا ہے۔ دنیا بھر میں جنگلات کی آگ کی روک تھام سے متعلق قانون سازی کر کے سخت سزائیں مقرر کی گئی ہیں۔  قانون پر سختی سے عمل درآمد، جنگل کے سٹاف کی تربیت، جنگل کے سٹاف میں مقامی افراد کی شمولیت اور جنگل کی آگ سے نمٹنے کے لیے مستعد محکمے ہی حالات بدل سکتے ہیں۔ ان کا کہنا ہے کہ آگ کے بعد سب سے بڑا مسئلہ زمین کے کٹاﺅ کو روکنا بھی ہے، کیونکہ درختوں اور جھاڑ جھنکاڑ سے زمین کی مٹی بندھی رہتی ہے، اب چونکہ یہ زمین خالی ہے لہٰذا اس کا کٹاﺅ بڑھ جائے گا۔ فوری طور پر یہاں باقاعدہ منصوبہ بندی کے تحت درختوں کا لگانا بہت ضروری ہے۔ پروفیسر نفیس کا کہنا ہے کہ ایک طرف تو پاکستان اربوں درخت لگانے کے منصوبوں پر عمل درآمد کر رہا ہے دوسری جانب سیکڑوں سال پرانے درخت یوں جل کر راکھ بنتے جا رہے ہیں، بہتر ہے کہ مقامی افراد کی شمولیت سے قوانین کا از سر نو جائزہ لیا جائے اوران کی مشاورت سے صورت حال کو بہتر کیا جائے۔ 
95,pakistan,’میری نند بچہ پیدا کر کے آئی تو سسرال والوں نے بریانی پکانے کا کہا‘,’میری نند 12 گھنٹے لیبر میں رہنے اور بچے کی پیدائش کے بعد گھر آئی تو سسرال والوں نے بریانی پکانے کی فرمائش کی۔ جب ہم بچہ دیکھنے گئے تو اسے کچن میں دیکھ کر حیران رہ گئے۔ اس کی ساس نے کہا ’ارے بچہ پیدا کرنا کوئی انہونی بات تھوڑی ہے؟‘ میں آج بھی اس دن کو بھول نہیں پاتی۔۔۔‘ ’مجھے دورانِ حمل کئی پیچیدگیوں کا سامنا تھا اور ڈاکٹروں نے مجھے خبردار کیا تھا کہ سوائے باتھ روم جانے کے بستر سے نہ اٹھوں۔ میرے سابق شوہر نے کہا ’یہ ملکہ رانی بن کر رہنا ہے تو سامان سمیٹو اور گھر جاؤ اپنے، ہماری ماں نے بھی بچے پیدا کیے ہیں، کوئی کام نہیں رکا۔ میں نے اپنا بچہ کھو دیا۔ 12 سال ہو گئے مگر یہ سب میرے دل پر نقش ہے۔۔۔۔‘ ’میری اکلوتی بہن یہی سب برداشت کرتی رہی، دوسرے حمل میں اسے پیچیدگیوں کا سامنا کرنا پڑا اور اس کی موت ہو گئی۔۔۔‘ بچے کی پیدائش کے فوراً بعد خواتین کو کیا کچھ سننا اور سہنا پڑتا ہے۔۔۔ پاکستان میں سوشل میڈیا پر کئی خواتین ایسی ہولناک کہانیاں سنا رہی ہیں۔ ہر انسان کا جسم دوسرے سے مختلف ہوتا ہے اور ہم سب میں درد برداشت کرنے اور ہمارے جسموں کے دوبارہ تندرست ہونے کے دورانیے میں بھی فرق ہے۔ طبی ماہرین کے مطابق بچے کی پیدائش ایک زندگی بدل دینے والا تجربہ ہے، بچے کی پیدائش کے وقت عورت جسمانی اور ذہنی طور پرایک مشکل مرحلے سے گزرتی ہے۔ اور پیدائش کے بعد اس نئے تعلق کو سمجھنے (ذہنی اور جذباتی طور پر) اور اس کے ساتھ  ایڈجسٹ ہونے کے لیے خواتین کو وقت، ہمدردی اور سپورٹ سسٹم کی ضرورت ہوتی ہے۔  جہاں پاکستان کے اکثر دیہات میں آج بھی خواتین بچہ پیدا کرنے کے 40 دن تک کمرے میں بند بستر پر وقت گزارتی ہیں (کئی علاقوں میں اسے ’چھلہ‘ بھی کہا جاتا ہے) اور اس دوران ماں کے کسی قسم کی ورزش سے لے کر نہ نہانے تک کا رواج ہے، وہیں دوسری جانب دنیا کے بیشتر ممالک میں خواتین بچے کی پیدائش کے دو سے چار ہفتوں کے دوران اپنے زندگی کے معمول پر واپس آ جاتی ہیں اور روزمرہ کام کاج کا آغاز کر دیتی ہیں۔ طبی ماہرین کے مطابق خواتین کا حاملہ ہونا ایک قدرتی عمل ہے اور بچہ پیدا کرنے کا مطلب یہ ہرگز نہیں کہ عورت صرف بستر پر رہ کر مستقل آرام کرے۔ سوشل میڈیا پر چند خواتین کی جانب سے اوپر بیان کیے گئے تجربات شئیر کیے جانے کے بعد ایک بحث کا آغاز ہوا جس میں شوہروں کے کردار اور سسرال کے ظالمانہ رویے پر تنقید کے ساتھ ساتھ اکثر لوگ یہ بھی جاننا چاہتے ہیں کہ کسی بھی خاتون کے بچہ پیدا کرنے کے بعد صحت یاب یا تندرست ہونے کے لیے کتنا وقت اور کس قسم کی دیکھ بھال کی ضرورت ہوتی ہے تاکہ وہ اپنی زندگی کے معمول کے واپس آ سکیں۔  انھی سوالات کے جوابات کے لیے بی بی سی نے طبی ماہرین ذچہ و بچہ (گائناکالوجسٹس) سے بات کی ہے۔ ڈیلیوری کتنی اقسام کی ہوتی ہے اور ہر ڈیلیوری کے بعد کتنا آرام ضروی ہے؟ گائناکالوجسٹ ڈاکٹر سلمہ کفیل قریشی کے مطابق پیدائش کی چار اقسام ہیں۔ نارمل ڈیلیوری: پہلی قسم نارمل ڈیلیوری ہے۔ ڈاکٹر سلمہ کے مطابق کسی پیچیدگی اور آپریشن کے بغیر ہونے والی ’نارمل ڈیلیوری‘ کے بعد عموماً خواتین کو کسی قسم کے طبی مسائل کا سامنا نہیں کرنا پڑتا، مگر اس کا یہ مطلب نہیں کہ بچہ پیدا کرنے کے بعد وہ بس اٹھ کر کام کاج شروع کر دے۔  وہ کہتی ہیں کہ نارمل ڈیلیوری کے ذریعے بچہ پیدا کرنے کے کم از کم ایک ہفتے تک ماں کے آرام اور خوراک کا اسی طرح خیال رکھنا چاہیے جس طرح دورانِ حمل رکھا جا رہا تھا تاکہ وہ بچے کو اپنا دودھ پلانے کے ساتھ ساتھ دوبارہ تندرست ہو کر نارمل روٹین کی طرف واپس آ سکے۔ ڈاکٹر سلمہ کفیل کا کہنا ہے کہ عورت نو ماہ تک بچے کو اپنے جسم میں رکھتی ہے، پھر اسے پیدا کرتی ہے، اس کے جسم کو واپس اپنی جگہ پر آنے اور نئی حقیقت کو ذہنی طور پر قبول کرنے کے لیے آرام، مناسب خوراک اور دیکھ بھال کی ضرورت ہوتی ہے لہذا پیدائش کے فوراً بعد ہی اسے کام کاج پر لگا دینا ’بہت ظلم‘ ہے۔ تاہم ساتھ ہی وہ یہ بھی کہتی ہیں کہ اس کا مطلب یہ ہرگز نہیں کہ آپ سارا وقت بستر پر لیٹے رہیں بلکہ اٹھ کر چہل قدمی کی کوشش کریں۔  ایپیسیٹومی (episiotomy) ڈیلیوری یا چھوٹا آپریشن: بچے کی پیدائش کی دوسری قسم ایپیسیٹومی (episiotomy) ڈیلیوری یا چھوٹا آپریشن ہے۔ ڈاکٹر سلمہ کے مطابق بعض خواتین میں اندام نہانی تنگ ہونے کے باعث بچے کی پیدائش میں مشکلات ہوتی ہیں جس کے لیے متعلقہ جگہ پر چیرا دے کر بچے کی پیدائش کے عمل کو آسان بنایا جاتا ہے اور بعدازاں وہاں ٹانکے لگائے جاتے ہیں۔ اس عمل کو ایپیسیٹومی کہا جاتا ہے۔   ڈاکٹر سلمہ کفیل کے مطابق اگر یہ عمل جراثیموں سے پاک ماہر ڈاکٹر کی نگرانی میں کیا جائے تو خواتین کو کم پیچیدگیوں کا سامنا کرنا پڑتا ہے اور اس کے بعد انفیکشن وغیرہ کے خطرات بھی کم ہوتے ہیں مگر یہ ایک تکلیف دہ عمل ہے اور episiotomy سے بچے کی پیدائش کے بعد ماں کو دوائیوں کے ساتھ ساتھ کم از کم 10 دن تک آرام، مناسب دیکھ بھال اور خوراک کی ضرورت ہوتی ہے۔  Forceps ڈیلیوری:  تیسری قسم فورسیپس ڈیلیوری ہے جسے انسٹرومینٹل یا اسسٹڈ ڈیلیوری بھی کہا جاتا ہے جس کے دوران Forceps (ایک دھاتی آلہ) یا کسی اور آلے کے ذریعے بچے کے سر کو برتھ کینال سے باہر نکالا جاتا ہے۔ ڈاکٹر سلمہ کفیل کے مطابق یہ ایک پیچیدہ ڈیلیوری ہوتی ہے جس میں ماں کو Forceps لگانے کی ضرورت پڑتی ہے جو برتھ کینال میں مزید تکلیف کا باعث بنتا ہے جس کے بعد ماں کو آرام کرنا چاہیے اور اس کا انحصار اس بات پر ہے کہ اس ڈیلیوری کے دوران اسے جسمانی طور پر کتنا نقصان پہنچا ہے۔ وہ کہتی ہیں کہ اس ٹراما سے صحت یاب ہو کر کے نارمل ہونے کے لیے ماں کو کم از کم تین ہفتے آرام اور دیکھ بھال کی ضرورت ہے۔  سی سیکشن ڈیلیوری یا بڑا آپریشن: چوتھی قسم میں ماں کے پیٹ کو کاٹ کر بچہ باہر نکالا جاتا ہے اور اگر یہ آپریشن ماہر گائناکالوجسٹ کی نگرانی میں صاف ستھرے ماحول میں کیا جائے تو عورتوں کو پیچیدگیوں کا سامنا نہیں کرنا پڑتا ہے مگر یہ ایک تکلیف دہ سرجری ہے اور سی سیکشن سے گزرنے والی خواتین کو زیادہ دیکھ بھال کی ضرورت ہوتی ہے۔ ڈاکٹر سلمہ کفیل کے مطابق ایسی ماؤں کو چھ ہفتوں تک آرام، مناسب خوراک اور وقت پر دوائی کی ضرورت ہوتی ہے اور اس سب کے ساتھ ساتھ انھیں خاندان کی جانب سے بہتر دیکھ بھال اور سپورٹ سسٹم کی بھی ضرورت پڑتی ہے۔  یہ بھی پڑھیے ’حمل کے دوران سنی سنائی باتوں پر ہرگز نہ جائیں‘ جب بچے کی پیدائش خوشی کی جگہ دُکھ دینے لگے  حمل کے آٹھویں ماہ بچے کی پیدائش سے متعلق مفروضوں کی حقیقت کیا ہے؟ پاکستان میں حاملہ خواتین کا بڑا مسئلہ ’اینیمیا‘ کیوں ہے اور اس سے بچا کیسے جا سکتا ہے؟ گذشتہ مہینے میری ایک دوست نے ایک بچی کو جنم دیا، جب دوسرے دن میں اسے ملنے گئی تو میں نے ڈاکٹر کو کہتے سنا ’انھیں اٹھا کر واک کروائیں‘ میں نے حیران ہو کر پوچھا کہ اسے تو ابھی ٹانکے لگے ہیں اور بہت درد بھی ہے۔ جس پر ڈاکٹر نے بتایا کہ اگر یہ ابھی اٹھ کر چلیں گی نہیں تو بعد میں مسائل کا سامنا کرنا پڑے گا۔ اس حوالے سے ڈاکٹر سلمہ کفیل کہتی ہیں کہ سی سیکشن کے دوسرے دن ماؤں کو اٹھا کر ورزش کا مشورہ اس لیے دیا جاتا ہے تاکہ ان کے ان کے جسم میں بلڈ کلاٹ (خون جمنا) نہ بنیں جو خواتین کی صحت کے لیے بہت خطرناک ثابت ہوتے ہیں۔ ’چھلہ‘ کا رواج اور طبی مشورے پاکستان کے اکثر دیہات میں آج بھی خواتین بچہ پیدا کرنے کے 40 دن تک کمرے سے نہیں نکلتیں جسے عرفِ عام میں ’چھلہ‘ بھی کہا جاتا ہے۔  خواتین کے بچہ پیدا کرنے کے چالیس دن تک ’چھلہ‘ میں رہنے کے متعلق ڈاکٹر سلمہ کفیل کا کہنا ہے کہ یہ اچھی بات ہے کہ ماں آرام کر رہی ہے، لیکن اگر بچے کی پیدائش کے وقت اسے ٹانکے نہیں لگے یا وہ پیچیدہ آپریشن سے نہیں گزری تو 40 دن بغیر کسی ورزش کے بستر پر پڑے رہنا اور خود کو الگ تھلگ کر لینا ایک سماجی مسئلہ بننے کے ساتھ ساتھ صحت کے خطرات کا باعث بھی بن سکتا ہے۔ بغیر کسی پیچیدگی کے بچہ پیدا کرنے والی خواتین کے لیے ان کا مشورہ ہے کہ سات دن بعد اٹھ کر کام کاج شروع کریں۔ طبی ماہرین کا ماننا ہے کہ بچے کی پیدائش کے بعد خواتین کو آرام اور مناسب خواراک کے ساتھ ساتھ دیکھ بھال اور سپورٹ کی ضرورت اس لیے بھی ہوتی ہے تاکہ وہ پوسٹ پارٹم جیسی بیماری کا شکار نہ ہو سکیں۔ پوسٹ پارٹم ڈپریشن ایک ایسی بیماری ہے جس کا دورانیہ ہر خاتون میں مختلف ہوتا ہے۔ اس ڈپریشن میں عورت اپنے پیدا ہونے والے بچے کی خوشی منانے یا اس وقت سے لطف اندوز ہونے کے بجائے الٹا اداسی اور دکھ کی کیفیت میں چلی جاتی ہے۔ ماہرین کے مطابق عموماً خواتین کو بچے کی پیدائش کے بعد پہلے چھ ہفتے میں پوسٹ پارٹم ڈپریشن کا سامنا ہو سکتا ہے تاہم اگر کبھی یہ شدت اختیار کر لے تو یہ ڈپریشن لمبا بھی ہو جاتا ہے۔ پوسٹ پارٹم ڈپریشن کی وجوہات کے متعلق ماہرین کا کہنا ہے کہ بچے کی پیدائش کے بعد خواتین کے جسم میں ہونے والی تبدیلیاں تو شامل ہیں ہی لیکن اس کے ساتھ ساتھ کچھ سماجی وجوہات بھی اس کا مؤجب بن سکتی ہیں مثلاً دوران حمل شوہر اور سسرال والوں کی طرف سے خواتین کا خیال نہ رکھا جائے اور شوہر سے وابستہ توقعات پوری نہ ہوں تو ایسی خواتین کے پوسٹ پارٹم ڈپریشن کا شکار ہونے کا خطرہ زیادہ ہوتا ہے۔
96,pakistan,دعا زہرہ کیس سے متعلق پانچ باتیں جو آپ جاننا چاہتے ہیں,کراچی پولیس کے اینٹی وائلنٹ کرائم سیل کے مطابق پولیس اب سندھ ہائی کورٹ کے فیصلے اور دعا زہرہ کی جانب سے دیگر تفتیشی مراحل میں دیے گئے بیانات کی روشنی میں ان کے والدین کی جانب سے دعا زہرہ کے اغوا کے مقدمے کو خارج کرے گی۔ تاہم اگر عدالت اس مقدمے میں پولیس کی حتمی رپورٹ سے مطمئن نہ ہو تو کیس کا چالان پیش کرنے کا کہہ سکتی ہے۔  سندھ پولیس کے مطابق دعا زہرہ کے مقدمے میں اغوا اور انسانی سمگلنگ کی دفعات عائد تھیں۔ ہائی کورٹ اور پولیس کی تفتیش میں دیے گئے بیانات کے بعد اب ان دفعات کے تحت مقدمہ جاری رکھنا بظاہر ممکن نظر نہیں آتا۔  صوبہ پنجاب کی لاہور ہائی کورٹ میں جمعے کے روز ہونے والے فیصلے کے بعد پنجاب پولیس نے بھی دعا زہرہ کو اپنی مرضی سے اپنے سسرال اور خاوند ظہیر احمد کے ہمراہ جانے کی اجازت دے دی ہے۔  دعا زہرہ اور ظہیر احمد کو لاہور پولیس نے کڑے پہرے میں لاہور ہائی کورٹ میں پیش کیا تھا۔ لاہور ہائی کورٹ نے اپنے فیصلے میں پولیس کو ظہیر احمد کے رشتے داروں کو ہراساں نہ کرنے کا حکم سنایا ہے۔ دعا کے والدین کی جانب سے اپنی بچی کے مبینہ اغوا کا مقدمہ درج کروایا گیا تھا جس پر ہونے والی قانونی کارروائی اور دعا کی مبینہ پسند کی شادی نے کئی سوالات کو جنم دیا ہے۔  بی بی سی نے ان میں سے پانچ ایسے سوالات کے جواب جاننے کی کوشش کی ہے جو دعا زہرہ کیس سے جڑے ہیں۔   1: ظہیر احمد کون ہیں؟  ظہیر احمد کے حوالے سے دستیاب معلومات کے مطابق ان کا آبائی ضلع اوکاڑہ ہے۔ کچھ عرصہ پہلے ظہیر احمد کے والدین لاہور منتقل ہو گئے تھے۔ ظہیر احمد اپنے بڑے بھائیوں کی سرپرستی میں ہیں۔ یہ زمیندار خاندان ہے جبکہ ان کے بڑے بھائی ملازمتیں کرنے کے علاوہ کاروبار بھی کرتے ہیں۔  ظہیر احمد کے قریبی رشتے دار اور چچا ابھی بھی ضلع اوکاڑہ کے علاقے حویلی لکھا میں رہائش پذیر ہیں۔ اس مقدمے کے دوران ظہیر احمد کے مختلف رشتے دار ضلع اوکاڑہ میں پولیس کی تفتیش سے بھی گزرتے رہے ہیں۔  اوکاڑہ پولیس کی نظروں میں آنے کے بعد ظہیر احمد اور دعا زہرہ ضلع بہاولنگر میں ظہیر احمد کے رشتے داروں کے پاس مقیم رہے ہیں۔  ظہیر احمد کے وکیل رائے احمد کھرل ایڈووکیٹ کے مطابق اس مقدمے کی وجہ سے ظہیر احمد اور ان کے بھائیوں کے زیر استعمال موبائل فونز، بینک اکاؤنٹس، شناختی کارڈ، سب کچھ بلاک کر دیے گئے تھے جس وجہ سے ان کو انتہائی مشکلات حالات سے گزرنا پڑا تھا۔ وہ کہتے ہیں کہ اب اگر اُن کے موکلوں کے تمام کاغذات اور موبائل نمبر وغیرہ بحال نہ ہوئے تو وہ دوبارہ عدالت سے رجوع کریں گے۔ رائے احمد کھرل ایڈووکیٹ کے مطابق ان کے موکلین موجودہ حالات میں میڈیا سے بات کرنا اور سامنے نہیں آنا چاہتے ہیں۔  2: کیا اب کیس ختم ہو چکا ہے یا ٹرائل ہو گا؟  رائے احمد کھرل ایڈووکیٹ کے مطابق سندھ ہائی کورٹ اور لاہور ہائی کورٹ کے فیصلوں کے بعد ان کے موکلوں پر مقدمات تقریباً ختم ہو چکے ہیں۔ عدالت کی جانب سے دعا زہرہ کو اپنی مرضی سے جانے کی اجازت دینے کے بعد اغوا کی دفعہ تو ختم ہو چکی ہے جس وجہ سے ظہیر احمد کے قریبی رشتے داروں کو چھوڑ دیا گیا جبکہ نکاح خواں اور گواہ کو جوڈیشل ریمانڈ پر جیل بھجا گیا ہے جن کی ضمانت کی درخواست جلد دائر کر دی جائے گئی۔   اُنھوں نے کہا کہ لاہور ہائی کورٹ نے بھی سندھ ہائی کورٹ کے فیصلے کی توثیق کی ہے، جس کے بعد امید ہے کہ نکاح خواں اور گواہ کی بھی جلد ضمانت ہو جائے گئی۔ تاہم دعا زہرہ کے والد کے وکیل الطاف حسین کھوسو رائے احمد کھرل کی رائے سے متفق نہیں ہیں۔  الطاف حسین کھوسو ایڈووکیٹ کہتے ہیں کہ ظہیر احمد نے لاہور ہائی کورٹ میں بھی ہراساں نہ کرنے کا کیس دائر کر رکھا تھا جس میں فریق پولیس اور انتظامیہ تھی۔  ’میری رائے میں اصل جرم کراچی میں ہوا ہے، یہاں پر مقدمہ درج ہے۔ پولیس اپنا کوئی بھی چالان وغیرہ ٹرائل کورٹ میں پیش کرنے کی پابند ہے جس پر ہمیں بھی بات کرنے کا حق ہے۔‘ ان کا کہنا تھا کہ پولیس اگر مقدمہ خارج کرتی ہے تو وہ اس کی مخالفت کریں گے۔ اُنھوں نے کہا کہ سندھ ہائی کورٹ نے دعا زہرہ کو جانے کی اجازت دی ہے تاہم مقدمہ ابھی ختم نہیں ہوا ہے۔  اُنھوں نے کہا کہ مقدمے کا ٹرائل اب ہونا ہے اور یہ ماتحت عدالت میں ہو گا جس میں اس مقدمے سے منسلک تمام لوگوں کے بیانات ریکارڈ ہوں گے جس میں دعا زہرہ بھی شامل ہوں گی۔  ممتاز قانون دان جبران ناصر ایڈووکیٹ کی رائے میں بھی مقدمے کا ٹرائل ہونا ہے۔ اس میں پولیس اپنی تفتیش کے نتیجے میں مقدمہ خارج کرنے کی درخواست دے سکتی ہے جس پر عدالت کا متفق ہونا ضروری نہیں ہو گا۔ ٹرائل کے نتیجے میں مقدمے کا فیصلہ ہونے میں لمبا عرصہ چاہیے ہو گا۔ ابھی بھی اس کیس میں مختلف قسم کے آپشن موجود ہیں۔ جس میں سپریم کورٹ میں اپیل کے علاوہ سندھ ہائی کورٹ میں ریویو کا آپشن موجود ہے۔  3: عمر پر تنازع اور عدالتی روایات  جبران ناصر ایڈووکیٹ کہتے ہیں کہ گذشتہ کچھ عرصے میں اُنھوں نے تین ایسے مختلف مقدمات لڑے ہیں جن میں سندھ ہائی کورٹ کے ڈویژنل بینچ نے 18 سال سے کم عمر بچیوں کو عدالت میں پیش ہونے کے بعد جن سے نکاح کا دعویٰ کیا گیا، ان کے ساتھ جانے کی اجازت دینے سے انکار کیا ہے۔  جبران ناصر ایڈووکیٹ کا کہنا تھا کہ ان بچیوں کے سامنے دو ہی راستے رکھے گئے تھے کہ وہ اپنے والدین کے ہمراہ چلی جائیں یا پھر حکومتی تحویل میں رہ کر کچھ عرصہ گزاریں اور مناسب عمر تک پہنچ کر فیصلہ کریں۔ تیسرا راستہ یعنی اپنے مبینہ شوہروں کے ساتھ جانے کا آپشن دیا ہی نہیں گیا تھا۔  ان کا کہنا تھا کہ اس حوالے سے مختلف قوانین بالکل واضح ہیں کہ کم عمری کی شادیاں جرم ہیں اور صوبوں میں ان کی مختلف حدود مقرر ہیں۔ قوانین میں کم عمر بچوں کو بہلانا پھسلانا بھی جرم ہے اور اس کی سزا مقرر ہے جبکہ 16 سال سے کم عمر بچیوں کو والدین سے بہلا پھسلا کر ان کی نگرانی سے الگ کرنا قانون کی نظر میں اغوا کے زمرے میں آتا ہے۔  جبران ناصر ایڈووکیٹ کہتے ہیں کہ ہائی کورٹس میں یہ روایت موجود ہے کہ ایک جیسے مقدمے میں اگر ڈویژنل بینچ کا فیصلہ آ جائے تو اس فیصلے کو مد نظر رکھا جاتا ہے اور اگر ڈویژنل بینچ یہ سمجھے کہ سابقہ ڈویژنل بینچ کے فیصلے میں کوئی رد و بدل ضروری ہے تو پھر ہائی کورٹ کے چیف جسٹس کو کیس واپس بھجوایا جاتا ہے۔ چیف جسٹس اس میں لارجر بینچ تشکیل دیتے ہیں۔  جبران ناصر ایڈووکیٹ کا کہنا تھا کہ عمر کے تعین کرنے کے حوالے سے بھی ہائی کورٹ سنگل بینچ کا فیصلہ موجود ہے کہ اگر سرکاری کاغذات اور نادرا میں عمر کا اندراج واقعے سے کافی عرصہ پہلے کیا گیا ہو تو وہ ہی قبول کیا جائے گا۔ اس میں حکومتی دستاویزات اور نادرا وغیرہ کے کاغذات کو طبی معائنے پر فوقیت دی جائے گی۔  اس طرح سپریم کورٹ کا فیصلہ موجود ہے کہ عمر کے تعین میں صرف بچی کے بیان پر اکتفا نہیں کیا جائے گا بلکہ اس حوالے سے دستاویزات بھی اکھٹی کی جائیں گی۔  جبران ناصر ایڈووکیٹ کے مطابق اسی طرح میرے تجربے میں ہے کہ عموماً لڑکیوں کو سوچنے سمجھنے کا مناسب موقع دیا جاتا ہے۔  ’جب کہا جاتا ہے کہ بہلا پھسلا، ورغلا یا لالچ دے کر یہ کام ہوا ہے تو اس میں بہتر فیصلہ کرنے کے لیے مناسب وقت کی ضرورت ہوتی ہے۔ اس دوران ان کو حکومتی سرپرستی میں شیلٹر ہوم میں رکھا جاتا ہے۔ اس دوران سوشل ویلفیئر کو یہ ذمہ داری دی جاتی ہے کہ وہ بچی کی مناسب دیکھ بھال کرے جس کے ساتھ تعلیم و تربیت کے معاملات پر بھی نظر رکھی جاتی ہے۔‘  جبران ناصر کا کہنا تھا کہ طبی معائنہ دیکھیں یا نادرا کے کاغذات، اس مقدمے میں دعا کی عمر 18 سال سے کم ہے۔ اب اس طرح کے مقدمات میں اگر بچی والدین کے پاس نہیں بھی جانا چاہتی تو بھی ریاست کو اس کی نگرانی سے بری الذمہ نہیں کیا جا سکتا ہے۔  الطاف حسین کھوسو کہتے ہیں کہ وہ اس وقت تحریری فیصلے کا انتظار کر رہے ہیں اور عدالت کا تحریری فیصلہ پڑھنے کے بعد والدین کی مشاورت سے فیصلہ کیا جائے گا کہ اب اس مقدمے کو کیسے بڑھانا ہے۔  ’ہم عدالت کے فیصلے کا احترام کرتے ہیں مگر اپنا اپیل کا حق استعمال کرنے کے بارے میں سنجیدہ ہیں۔‘ یہ بھی پڑھیے دعا زہرا: پاکستان میں کم عمری کی شادیاں روکنا اتنا مشکل کیوں؟  پولیس دعا زہرہ کی ساس، سسرالی رشتے داروں کو ہراساں نہ کرے: لاہور ہائی کورٹ  دعا زہرا اوکاڑہ پولیس کی تحویل میں، ویڈیو پیغام منظرِ عام پر: ’بالغ ہوں، مرضی سے شادی کی‘ 4: دعا کے والدین کا کیا کہنا ہے؟ دعا زہرہ کے والد مہدی علی کاظمی کہتے ہیں کہ وہ اس مقدمے سے دستبردار ہونے کو تیار نہیں ہیں۔ ’اب یہ معاملہ ایک دعا زہرہ کا نہیں بلکہ اس جیسی کئی کم عمر بچیوں کا معاملہ ہے۔‘  مہدی علی کاظمی دعویٰ کرتے ہوئے کہتے ہیں کہ یہ معاملہ محبت کی شادی کا نہیں ہے۔  ’میں خود انفارمیشن ٹیکنالوجی سے منسلک ہوں۔ میری بچی کے پاس ایک ٹیب ضرور موجود ہے مگر اس میں کوئی سم نہیں ہے۔ میرے گھر میں تین موبائل ہیں۔ بچی کے غائب ہو جانے کے بعد میں نے تینوں موبائل قانون نافذ کرنے والے اداروں کے حوالے کر دیے تھے کہ وہ پتا لگائیں کہ بچی کا کس سے رابطہ تھا۔‘   ان کا کہنا تھا کہ تینوں موبائل اور بچی کے پاس موجود ٹیب سے کچھ پتا نہیں چلا اور موبائل فون وغیرہ سے صرف اور صرف قریبی رشتہ داروں اور دوستوں کے ساتھ ہی رابطے نکلے ہیں۔ ’میرا کہنا ہے کہ یہ معاملہ کچھ اور ہے۔ بچی دباؤ کا شکار ہے۔ پتا نہیں کیا ہوا یا کیا نہیں۔ اس بارے میں جاننا ضروری ہے۔‘ مہدی علی کاظمی کہتے ہیں کہ ’پتا تو کیا جائے کہ یہ کون لوگ ہیں جو 52 دن تک پورے پاکستان کی پولیس کی نظروں سے اوجھل رہے اور آئی جی سندھ کو اپنے عہدے سے ہاتھ دھونے پڑے؟‘ مہدی علی کاظمی کہتے ہیں کہ عدالت نے جب ہمیں ملاقات کا وقت دیا تو اس موقع پر درجن بھر پولیس اہلکار کھڑے تھے۔ وہاں پر وہ لوگ بھی موجود تھے۔ اس موقع پر وہ انتہائی دباؤ کی شکار تھی۔  ان کا کہنا تھا کہ اُنھوں نے دعا زہرہ کو یقین دلایا کہ اُن کی مرضی کے برخلاف کوئی فیصلہ نہیں ہو گا۔ ’میں نے اس سے کہا کہ جا کر عدالت کو بیان دو کہ تم ہمارے ساتھ جانا چاہتی ہوں۔ ہم تمہاری خواہش کو پوری کریں گے۔‘  دعا کے والد کا دعویٰ تھا کہ ان کی بیٹی دعا نے حامی بھر لی لیکن اس موقع پر اچانک ملاقات کو ختم کر دیا گیا۔ بیٹی دوبارہ عدالت میں بیان دینے کے لیے بھی تیار تھی مگر اس کا بیان ریکارڈ نہیں کیا گیا اور بتایا گیا کہ پہلے بیان ہو چکا ہے، بار بار بیان نہیں ہو سکتا۔  ان کا کہنا تھا کہ دعا زہرہ عمر کے جس دور سے گزر رہی ہے، اس میں غلط اور جذباتی فیصلے ہو سکتے ہیں اور ان کو سدھارنے کا موقع دیا جاتا ہے، اس لیے دعا زہرہ کو بھی کچھ عرصے کے لیے شیلٹر ہوم بھیج دیا جائے۔  ’شیلٹر ہوم میں کچھ عرصہ رہ کر وہ سمجھ سکے کہ وہ کیا کر رہی ہے، کیا ہو رہا ہے اور اس کے نتائج کیا ہوں گے۔‘ 5: بلوغت کی عمر ایک مشکل مرحلہ کیوں؟ بچوں کی نفسیات کی ماہر سارہ نعمان کہتی ہیں کہ 11 سے 15 سال عمر کا حصہ انتہائی حساس ہوتا ہے اور یہ وہ عمر ہوتی ہے جس میں اگر بچے سے مناسب انداز میں پیش نہ آیا جائے اور رہنمائی نہ کی جائے تو وہ بہت کچھ کر گزرتا ہے۔ سارہ نعمان فیڈرل گورنمنٹ کالج آف ہوم اکنامکس اینڈ مینجمنٹ سائنسز کے شعبہ ہیومن ڈویلپمنٹ اور فیملی سٹڈی میں لیکچرار ہیں۔  وہ کہتی ہیں کہ چند سال پہلے جب دہشت گردی کی وارداتیں ہوتی تھیں تو اکثر یہ اطلاعات ملتی تھیں کہ خودکش حملہ آور کم عمر ہے۔  ’والدین کو خبردار رہنا چاہیے کہ یہی وہ عمر ہے جس میں آسانی کے ساتھ کسی کو بھی گمراہ کیا جا سکتا ہے۔‘  سارہ نعمان کہتی ہیں کہ عمر کے اسی حصے میں بچوں کے اندر بلوغت پیدا ہو رہی ہوتی ہے، ہارمونز میں تبدیلی ہو رہی ہوتی ہے، جسمانی ساخت تبدیل ہوتی ہے، عمر کے اس حصے میں چاہے لڑکا ہو یا لڑکی، اسے توجہ کی ضرورت ہوتی ہے۔ اس میں لڑکیوں کو زیادہ توجہ کی ضرورت ہوتی ہے کیونکہ ان کو گھر سے باہر نکل کر توجہ حاصل کرنے کا موقع کم ملتا ہے۔  ان کا کہنا تھا کہ اس وقت ضرورت یہ ہوتی ہے کہ بچیوں کی ماں ان کی دوست ہو اور ان کو سمجھا سکے کہ ان کے جسم میں یہ کیا تبدیلیاں ہو رہی ہیں، ان کا مقصد کیا ہے اوراس موقع پر بچیوں کو جذباتی اور جسمانی طور پر سہارا فراہم کیا جائے ورنہ عموماً خدشہ ہوتا ہے کہ منفی رد عمل خطرناک ثابت ہو سکتا ہے۔    ماہرِ نفسیات سارہ نعمان نے بتایا کہ اگر گھر میں ہر وقت ایک ہی بات ہو رہی ہو کہ بس اب اس کی شادی کرنی ہے، اس نے گھر بسانا ہے، کوئی بھی کام کرنا ہے تو شادی کے بعد کرنا ہے، تو پھر اس عمر میں بچی سوچتی ہے کہ اگر شادی ہی کرنی ہے تو میں خود کر لوں کیونکہ گھر والے اتنی جلدی مجھے اپنی مرضی سے زندگی گزارنے کی اجازت نہیں دیں گے۔
97,pakistan,پرویز مشرف کی موت کی افواہ کیسے پھیلی اور وہ کس بیماری میں مبتلا ہیں؟,پرویز مشرف کی موت کی افواہیں گذشتہ شام سے گردش کر رہی تھیں جن کی تردید کرتے ہوئے پاکستان کے سابق فوجی صدر کے خاندان نے جمعے کو ایک بیان میں کہا کہ وہ گذشتہ تین ہفتوں سے دبئی کے ایک ہسپتال میں داخل ہیں اور ایک پیچیدہ بیماری کی وجہ سے ان کی صحتیابی ممکن نہیں۔  ٹوئٹر پر ایک پیغام میں 78 سالہ مشرف کے خاندان کا کہنا تھا کہ ’وہ وینٹی لیٹر پر نہیں ہیں۔ وہ اپنی بیماری (ایمیلوئیڈوسس) کی پیچیدگی کی وجہ سے پچھلے تین ہفتوں سے ہسپتال میں داخل ہیں۔‘ اس پیغام میں مزید کہا گیا ہے کہ پرویز مشرف ’ایک مشکل مرحلے سے گزر رہے ہیں جس میں صحتیابی ممکن نہیں اور اعضا ناکارہ ہو رہے ہیں۔ ان کی روزمرہ کی زندگی میں آسانی کے لیے دعا کریں۔‘ ایمیلوئیڈوسس ایک نایاب اور سنگین بیماری ہے جس میں اعضا اور ٹشوز میں غیر معمولی پروٹینز بننا شروع ہوجاتے ہیں اور اس کی وجہ سے اعضا کی ناکامی کا خطرہ ہوتا ہے۔  مشرف کی موت کی فیک نیوز جسے بار بار شیئر کیا گیا  10 جون کی شام قریب چار بجے سے سابق آمر کی موت کی فیک نیوز پاکستان اور انڈیا کے سوشل میڈیا پر گردش کر رہی ہے۔ کچھ ویب سائٹس نے تو ان خبروں کو تصحیح کے ساتھ اپ ڈیٹ کر دیا ہے مگر چند اکاؤنٹس پر اب بھی اس جعلی اطلاع کو دیکھا جاسکتا ہے۔  قریب ساڑھے چار بجے پاکستانی چینل وقت نیوز نے ٹوئٹر پر یہ پوسٹ شیئر کی کہ ’پرویز مشرف انتقال کر گئے‘ مگر بعد میں اسے حذف کر دیا گیا۔ ویب سائٹ پر اس خبر کے پیج کو بھی اب وہاں سے ہٹا دیا گیا ہے۔ اس جعلی خبر میں لکھا تھا کہ ان کی ’طبیعت انتہائی ناساز اور مصنوعی سانس دیا جانے لگا‘ تھا۔  مگر اس کے علاوہ کئی انڈین نیوز ویب سائٹس اور مصدقہ ٹوئٹر اکاؤنٹس نے بھی بغیر تصدیق یہ اطلاعات خبر کے طور پر شائع کیں۔ زی نیوز نے لکھا کہ مشرف کی موت کی خبر کئی پاکستانی چینلوں نے رپورٹ کی ہے جبکہ ون انڈیا نامی ویب سائٹ نے کہا کہ وہ کافی عرصے سے بیمار تھے۔  کچھ ویب سائٹس نے وقت نیوز اور دیگر پاکستانی چینلز کے حوالے سے یہ بات لکھی کہ وہ وینٹی لیٹر پر تھے مگر مشرف فیملی کی تردید کے بعد اسے حذف یا اپ ڈیٹ کر دیا گیا۔  صحافی آمنہ جبین نے اس فیک نیوز پر تبصرہ کیا کہ ’انڈین میڈیا غلط معلومات پھیلا رہا ہے۔ سابق صدر پرویز مشرف کی موت کی خبریں فیک اور بے بنیاد ہیں۔ ان کی حالت تشویش ناک ہے۔‘ تاہم بعض پاکستانی صارفین نے بھی اس جعلی خبر کو ’حساس ذرائع‘ کہہ کر شیئر کیا تھا۔  خیال رہے کہ سنہ 1999 میں فوجی مداخلت کے ذریعے پاکستان کے چیف ایگزیکٹو اور پھر صدر بننے والے مشرف نے سابق وزیر اعظم نواز شریف کی حکومت کا تخت الٹانے کے بعد اگست 2008 تک حکومت کی تھی۔  سال 2016 میں ان پر سفری پابندی ہٹا دی گئی تھی اور وہ علاج کی خاطر دبئی روانہ ہوئے تھے جہاں وہ اب تک مقیم ہیں۔ 2019 میں سنگین غداری کے مقدمے میں انھیں سزائے موت سنائی گئی مگر بعد ازاں لاہور ہائی کورٹ نے اس خصوصی عدالت کی تشکیل کو غیر قانونی قرار دیا تھا۔  پرویز مشرف کس بیماری میں مبتلا؟ پرویز مشرف کے خاندان کے مطابق وہ ایمیلوئیڈوسس نامی بیماری میں مبتلا ہیں۔ برطانیہ کے صحت عامہ کے ادارے این ایچ ایس کے مطابق یہ بیماری نسل در نسل منتقل نہیں ہوتی اور اس میں اعضا اور ٹشوز میں غیر معمولی پروٹین بننا شروع ہوجاتی ہے اور اس کی وجہ سے اعضا کی ناکامی کا خطرہ ہوتا ہے۔ اس بیماری کی علامات کا تعین اس بات سے کیا جاتا ہے کہ ایمیلوئیڈ پروٹین کن اعضا کا متاثر کر رہے ہیں۔  اکثر افراد میں اس بیماری کے بعد ایمیلوئیڈ پروٹین گردے میں بننا شروع ہوجاتے ہیں جس سے کڈنی فیلیئر کا خطرہ ہوتا ہے۔  ایمیلوئیڈ پروٹین اگر دل میں بننا شروع ہوجائیں تو اس سے پٹھے سخت ہوسکتے ہیںاور جسم میں خون کی گردش متاثر ہوتی ہے۔ این ایچ ایس کی ویب سائٹ کے مطابق جگر، تلی، نظام عصبی و ہاضمے میں بھی یہ پروٹین جمع ہوسکتے ہیں۔  اس بیماری کی سب سے عام شکل اے ایل ایمیلوئیڈوسس کی علامات میں چکر آنا، ہاتھ پاؤں سن ہوجانا، متلی اور آسانی زخم بن جانا شامل ہیں۔ این ایچ ایس کے مطابق ایمیلوئیڈوسس کا کوئی علاج نہیں اور ان پروٹین کو براہ راست نکالا نہیں جاسکتا مگر ایسے طبی طریقے موجود ہیں جن میں علامات کا علاج کیا جاتا ہے یا ان پروٹینز کو جسم میں بڑھنے سے روکا جاتا ہے۔  یہ بھی پڑھیے 12 اکتوبر 1999: کیا کراچی پولیس نے جنرل مشرف کو گرفتار کرنے کی کوشش کی تھی؟ ’گرفتاری دیے بغیر پرویز مشرف اپیل دائر نہیں کر سکتے‘ سپیشل کورٹ غیر آئینی، لیکن کیا سزا بھی ختم ہوئی؟ ’جسٹس وقار احمد سیٹھ کے فیصلے بولتے ہیں‘ سوشل میڈیا پر ردعمل ان افواہوں پر سوشل میڈیا بھی گردش میں آیا اور صارفین نے اپنے پیغامات جاری کیے۔  کرکٹر شعیب ملک نے لکھا کہ ’جنرل پرویز مشرف صاحب، میرے دل میں آپ کے لیے بے پناہ عزت کے سوا کچھ نہیں۔ آپ ایک حقیقی رہنما ہیں اور مجھ سمیت بہت سے لوگوں کے لیے ایک تحریک ہیں۔  ’ایک بہادر سپاہی اور مٹی کا بیٹا۔ مشکل کی اس گھڑی میں اللہ تعالیٰ آپ کے اور آپ کے اہل خانہ کے دُکھ کو آسان فرمائے۔‘ صارف عمر قریشی کہتے ہیں کہ ’یہ سوشل میڈیا کے حوالے سے ایک اچھی مثال ہے کہ کس طرح ایک افواہ کی تصدیق میں ناکامی ہوئی اور بہت سے لوگوں نے اسے معلومات کے طور پر شیئر کیا۔۔۔ کسی نے بھی اہلخانہ کی تصدیق یا تردید کا انتظار نہیں کیا۔‘ اداکارہ وینا ملک کی رائے میں ’وہ نیوٹرل نہیں تھے‘ جبکہ ایک دوسرے صارف نے تبصرہ کیا کہ ’مجھے معاف کرنا اگر میں ان کی موت پر آنسو نہیں بہاتا۔‘ صارف عامر نے تبصرہ کیا کہ ’مشرف کے اپنے اکاؤنٹ سے ٹویٹ آتا ہے کہ وہ ابھی زندہ ہیں اور یہاں وڈے وڈے صحافی ٹویٹنا شروع ہوجاتے ہیں کہ حساس ذرائع کے مطابق وغیرہ۔‘
98,pakistan,’پہلی بار وزیر خزانہ نے ہیڈ فونز لگائے بغیر بجٹ کی تقریر کی‘,سال 1997 میں قومی اسمبلی میں مسلم لیگ ن کے پاس دو تہائی اکثریت تھی جبکہ اس وقت کی اپوزیشن صرف سترہ اراکین پر مشتمل تھی۔ اپوزیشن کی قیادت بینظیر بھٹو کر رہی تھیں اور یہی وجہ تھی کہ جب بجٹ پیش کرنے کا وقت آیا تو اس چھوٹی سی حزب اختلاف نے بھی حکومتی ارکان کو ناکوں چنے چبوائے۔ اس بجٹ تقریر کے دوران ایوان میں وہی شور شرابہ جاری رہا جو کسی بھی جمہوری نظام کی روایات کا حصہ ہے۔  اس دن کو یاد کرتے ہوئے سینیئر صحافی ایم بی سومرو بتاتے ہیں کہ بجٹ کی تقریر کے دوران تو بینظیر بھٹو نے خوب تحفظات پیش کیے ’لیکن بعد ازاں جب بجٹ پر بحث ہونا تھی تب بھی کسی موقع پر یہ تاثر نہیں ملا کہ یہ محض سترہ افراد کی اپوزیشن ہے۔  ’وہ ایک مضبوط اپوزیشن تھی جیسا کہ حزب اختلاف کو ہونا چاہیے اور پھر وہ بینظیر بھٹو تھیں۔ ان کے قد کاٹھ کا سیاستدان اپوزیشن میں ہو تو حکومت کے لیے کچھ بھی آسان نہیں ہوتا۔‘ بجٹ کا دن ایک بڑا دن سمجھا جاتا ہے، لوگ بجٹ تقریر کا انتظار کرتے ہیں تاکہ جان سکیں کہ آئندہ برس کے لیے ان کی تنخواہیں بڑھ رہی ہیں یا خرچے۔  انکم ٹیکس کم ہوا ہے یا زیادہ، پنشن میں کتنا اضافہ ہے۔ سگریٹ مہنگے ہوئے یا کاسمیٹکس کا سامان، کاروبار کرنے والوں کے کاروبار کا کیا بنے گا وغیرہ وغیرہ۔ بجٹ خود حکومتی جماعت کے لیے بھی ایک بڑا امتحان ہوتا ہے کیونکہ اس دستاویز پر منحصر ہے کہ عوام انھیں اگلے الیکشن میں ووٹ دے گی یا نہیں اور ان کے فیصلوں کا ملک کی معیشت اور عام آدمی کی زندگی پر کیا اثر پڑے گا۔ اپوزیشن بھی اس دن کا انتظار کرتی ہے کہ اِدھر حکومت سے کوئی چُوک ہو، اُدھر اپوزیشن انھیں آڑے ہاتھوں لے۔ اس لیے بجٹ سے متعلق ٹی وی اور اخبارات کئی دن پہلے ہی خصوصی کوریج شروع کر دیتے ہیں۔ مگر آج کا بجٹ اجلاس ماضی سے بالکل مختلف تھا۔ یہ تو اندازہ تھا ہی کہ اپوزیشن فرینڈلی ہوگی، مگر یہ نہیں سوچا تھا کہ اِتنی فرینڈلی ہو گی۔ اس وقت قومی اسمبلی میں پچیس ارکان ہیں جن کا تعلق اپوزیشن جماعتوں سے ہے۔  پی ٹی آئی کے رکن قومی اسمبلی خان محمد جمالی استعفے کے باوجود آج پہلی بار قومی اسمبلی پہنچے اور اپوزیشن بینچز پر بیٹھے۔ اسی طرح آج یہ تعداد چھبیس تھی۔ ان میں پی ٹی آئی کے منحرف اراکین، گرینڈ ڈیموکریٹک الائنس کے اراکین اسمبلی کے علاوہ ایم ایم اے کے ایک رکن اسمبلی بھی شامل ہیں۔ دو درجن سے زائد اس اپوزیشن نے آج مکمل خاموشی اختیار رکھی۔  پاکستان کی پارلیمانی تاریخ میں پہلی بار وزیرخزانہ پُرسکون انداز میں تقریر کر رہے ہیں۔ اپوزیشن اراکین میں سے بعض بجٹ دستاویز پڑھ رہے ہیں اور دیگر خاموشی سے بجٹ تقریر سن رہے ہیں۔ گیلری میں موجود سینیئر صحافیوں کے مطابق وہ پہلی بار ’ایک پُرامن ماحول میں بجٹ پیش ہوتا دیکھ رہے ہیں، جمہوری روایت یہ رہی ہے کہ بجٹ تقریر کے موقع پر اپوزیشن احتجاج کرتی ہے، اور وہ طبقہ جنھیں بجٹ سے فائدہ نہیں، ان کی نمائندگی کی جاتی ہے۔‘ بجٹ اجلاس تقريبا چالیس منٹ کی تاخیر سے شروع ہوا۔ اجلاس سے قبل مسلم لیگ ن کی پارلیمانی کمیٹی کا اجلاس بھی ہوا جس میں وزیراعظم شریک ہوئے۔ اس اجلاس ختم ہونے کے بعد اجلاس کا آغاز کیا گیا۔  وزیر اعظم شہباز شریف بجٹ تقریر شروع ہونے کے چند لمحے بعد ہاؤس میں پہنچے۔ حزب اختلاف کے اراکین یا بجٹ مخالف رائے آج پارلیمان کی راہداریوں میں کہیں نظر نہ آئی۔ مجبوراً صحافی ہی حکومتی اراکین سے بجٹ کے ان نکات پر سوال اور خدشات کا اظہار کرتے رہے جو ان کے خیال میں عوام دوست نہیں ہو سکتے۔ ان سوالوں کے جواب میں حکومتی ارکان بجٹ کا دفاع کرتے رہے اور یہی کہتے رہے کہ آج کے بجٹ میں عوام کو ریلیف ملے گا۔  یہ بھی پڑھیے انکم ٹیکس کے نئے سلیب: اب آپ کی تنخواہ میں سے کتنا ٹیکس کٹے گا؟ بجٹ پر خدشات: ’یہ عوام دوست نہیں، آئی ایم ایف دوست بجٹ ہو گا‘   بجٹ 23-2022: مہنگائی کے اس دور میں گھریلو بجٹ کیسے بنایا جائے؟ اجلاس کے دوران اپوزیشن لیڈر اور پی ٹی آئی کے منحرف رکن اسمبلی راجہ ریاض حسین اپنی نشست پر خاموشی سے بیٹھے رہے اور انھوں نے نہایت پُرسکون انداز میں پوری تقریر سنی۔ پی ٹی آئی کے بعض اراکین بجٹ دستاویز کھول کر پڑھتے رہے جبکہ کچھ خوش گپیوں میں مگن نظر آئے۔  بجٹ اجلاس میں نہ تالیوں اور نعرے بازی کی گونج تھی نہ ہی ڈیسک بجتے ملے۔ بعض اوقات حکومتی اراکین نے اس وقت ڈیسک ضرور بجائے جب بجٹ تقریر کے دوران عمران خان کی حکومت پر تنقید کی جا رہی تھی۔  اجلاس کی کوریج کے لیے آنے والے سینیئر صحافی ان سیاسی ادوار کو بھی یاد کرتے رہے جب اپوزیشن نہایت ’فرینڈلی‘ ہوتی تھی ’مگر پھر بھی بجٹ کے دوران ہنگامہ آرائی تو اس دن کا لازمی حصہ رہا ہے۔ آج قومی اسمبلی میں بجٹ تقریر کے دوران جو مناظر دیکھے گئے وہ اس سے قبل پارلیمنٹ کی تاریخ میں نہیں دیکھے گئے تھے۔‘ نجی نيوز چینل جیو نیوز سے وابستہ صحافی نوشین یوسف کئی برسوں سے پارلیمنٹ کی کوریج کر رہی ہیں۔ انھوں نے بی بی سی سے بات کرتے ہوئے کہا کہ جو مناظر آج دیکھے ہیں، ایسے آج تک نہیں دیکھے۔  ’آج تو مکمل خاموشی تھی۔ یہ ایک بورنگ بجٹ تھا۔ مجھے نہیں یاد پڑتا کہ کسی وزیر خزانہ نے کبھی اتنے دوستانہ ماحول میں بجٹ تقریر کی ہے۔ بجٹ تقریر کے دوران وہ ہنگامہ ہوتا ہے کہ حکومت کے لیے دن مشکل ہو جاتا ہے۔ مگر آج ایسا کچھ نہیں تھا اور میرے خیال میں یہ پاکستان تحریک انصاف کی بڑی غلطی ہے۔ انہیں آج پارلیمان میں ہونا چاہیے تھا۔‘ ان کا مزید کہنا تھا کہ ’اگر پی ٹی آئی جیسی مضبوط اپوزیشن آج قومی اسمبلی میں بیٹھی ہوتی تو مسلم لیگ ن کو خون کے آنسو رلا دیتی۔ اور بجٹ منظور کرنا مشکل ہو جاتا۔ حکومت اور اپوزیشن اراکین کی تعداد میں اتنا کم مارجن ہے کہ اگر پی ٹی آئی کے اراکین بجٹ کی منظوری کے لیے پورے ہو جاتے تو قومی اسمبلی میں ایک بار پھر تحریک عدم اعتماد والی صورتحال پیدا ہو سکتی تھی۔‘ کچھ انہی خيالات کا اظہار ایم بی سومرو نے بھی کیا۔  وہ کہتے ہیں کہ حکومتی جماعتیں اکثر بجٹ دستاویز میں کہیں نہ کہیں ’ڈنڈی مارتی ہے‘ یعنی کچھ کوتاہیاں کرتی ہے جن کی تلاش اپوزیشن کو رہتی ہے اور پھر حزب اختلاف کے لوگ خوب ہنگامہ کرتے ہیں۔ ہم نے ایوان میں بجٹ تقریر کے دوران اراکین کو کاپیاں پھاڑتے ہوئے دیکھا ہے۔ پلے کارڈز اٹھائے دیکھا ہے۔ اور نعرہ بازی اتنی شدید ہوتی ہے کہ وزیر خزانہ تقریر نہیں کر پاتے۔‘  ان کا کہنا تھا ’آج پہلی بار ایسا ہوا کہ بجٹ تقریر کرنے والے کانوں پر شور روکنے والے ہیڈ فونز لگائے بغیر تقریر کی ہے۔ اس بات پر افسوس ہے کہ اپوزیشن موجود ہونے کے باوجود موجود نہیں تھی۔ یہی جمہوری روایات کے منافی ہے کہ اپوزیشن لیڈر کی طرف سے کوئی حرف ملامت تھا نہ اس عوام کی ترجمانی جو اس بجٹ سے خوش نہیں۔ مضبوط اپوزیشن، اور ایسی اپوزیشن جو آواز رکھتی ہو اور آواز اٹھاتی ہو، جمہوریت کا حسن ہے جو آج قومی اسمبلی میں دُور دُور تک نظر نہیں آیا۔‘ نوشین يوسف کہتی ہیں کہ ’بجٹ پر بحث کے دوران اپوزیشن اور حکومت دونوں اطراف سے اراکین زبردست تقاریر کرتے ہیں۔ ڈیسک بجائے جاتے ہیں، نعرے بازی کی جاتی ہے۔ مگر اس بار ایسا لگتا ہے کہ اراکین ایک تو ہیں ہی دو درجن، اور پھر بجٹ کی مخالفت میں تقاریر بھی نہیں ہوں گی۔  ’اگر بجٹ مخالف تقریر ہوئی تو وہ انتہائی غیر موثر انداز میں کی جائے گی اور یہ بجٹ آسانی سے منظور ہو جائے گا اور سب ون سائیڈڈ ہو گا کیونکہ ملک کے تقریبا نصف ووٹرز کی نمائندگی اس وقت پارلیمنٹ سے باہر  بیٹھی ہے۔‘ در اثنا وزیر خزانہ مفتاح اسماعیل نے ایوان میں بجٹ تقریر کرتے ہوئے کئی مرتبہ تلفظ کی غلطیاں بھی کیں۔ مثلاً ایک موقع پر وہ لفظ ’تشخص‘ پر لڑکھڑا گئے۔ ایوان میں اپوزیشن کا ہنگامہ تھا نہ نعرے بازی کہ انھیں بلند آواز میں تقریر کرنا پڑتی۔  اس کے باوجود وہ دوران تقریر وقفے وقفے سے پانی پیتے رہے۔ ایک بار ان کی زبان پھسل گئی اور کہا ہے کہ عمران خان ڈالر کو 189 پر لے گئے اور یہ ’2000 تک پہنچ گیا۔‘
99,pakistan,انکم ٹیکس کے نئے سلیب: اب آپ کی تنخواہ میں سے کتنا ٹیکس کٹے گا؟,وفاقی حکومت کی جانب سے مالی سال 2022-23 کا بجٹ پیش کر دیا گیا ہے اور اس حوالے سے جس خبر پر سب سے زیادہ بحث کی جا رہی ہے وہ تنخواہ دار طبقے کے لیے ٹیکس میں کمی ہے۔  بجٹ تقریر میں وزیرِ خزانہ مفتاح اسماعیل نے بتایا کہ اب ماہانہ ایک لاکھ روپے یعنی 12 لاکھ سالانہ آمدن والے افراد کو انکم ٹیکس کی ادائیگی سے استثنیٰ دے دیا گیا ہے۔  تاہم فنانس بل کے مطابق اب بھی چھ لاکھ سالانہ آمدن والے افراد کو مکمل استثنیٰ حاصل ہے، جبکہ 12 لاکھ تک کی آمدن کو 100 روپے سالانہ کا معمولی ٹیکس ادا کرنا ہو گا۔  تقریر میں وزیرِ خزانہ نے ٹیکس سلیبز کے بارے میں تفصیلات فراہم نہیں کیں، تاہم کابینہ کی جانب سے منظور ہونے والے فنانس بل کے مطابق انکم ٹیکس کے سلیبز کی تعداد 12 سے کم کر کے سات کر دی گئی ہے۔ گذشتہ فنانس بل میں 60 لاکھ سے زیادہ آمدن والوں کے لیے ایک ہی سلیب رکھا گیا تھا، تاہم اس فنانس بل میں اسے تبدیل کر دیا گیا ہے۔  اب ہم یہ جائزہ لیتے ہیں کہ ایک عام آدمی کی تنخواہ پر ان سلیبز کا کیا اثر پڑے گا۔ آپ کی تنخواہ سے کتنا ٹیکس کٹے گا؟ ’یہ کم آمدنی والے تنخواہ دار افراد کو تھوڑا ریلیف فراہم کرے گا‘ ٹیکس سلیب میں تبدیلی کے حوالے سے بات کرتے ہوئے ماہر ٹیکس امور ڈاکٹر اکرام الحق نے بی بی سی کو بتایا کہ انکم ٹیکس کے سلیبز میں تبدیلی سے کم آمدنی والے افراد کو ریلیف ملا ہے۔  ان کا یہ بھی کہنا تھا کہ ’سلیب میں کم دراصل آئی ایم ایف کی شرائط میں سے ایک تھی تاکہ زیادہ آمدنی والے افراد پر ٹیکس کو منطقی بنایا جائے۔‘ انھوں نے کہا کہ ملک میں اس وقت جو مہنگائی کی شرح ہے، یہ کم آمدنی والے تنخواہ دار افراد کو تھوڑا ریلیف فراہم کرے گا۔ ڈاکٹر اکرام نے بتایا کہ ’یہ اقدام ملک کی ٹیکس بیس کو بڑھانے کی طرف ایک پیش رفت ہے کیونکہ ٹیکس سلیب کی اوپر کی سطح کو بڑھا دیا گیا ہے۔‘  پرسنل ٹیکس کیا ہے؟ آئی ایم ایف کی جانب سے پرسنل انکم ٹیکس میں اصلاحات کو ضروری قرار دیا گیا ہے۔ پرسنل انکم ٹیکس پر بات کرتے ہوئے ٹیکس امور کے ماہر ڈاکٹر اکرام الحق نے بتایا کہ اس سے مراد تنخواہ دار طبقے پر انکم ٹیکس کی شرح کو بڑھانا ہے۔ ڈاکٹر اکرام الحق نے کہا کہ ’پرسنل ٹیکس میں اصلاحات سے مراد یہی ہے کہ آئی ایم ایف زیادہ تنخواہ حاصل کرنے والے افراد پر ٹیکس میں اضافہ چاہتا ہے۔‘ واضح رہے کہ آئی ایم ایف کی جانب سے تنخواہ دار طبقے سے زیادہ ٹیکس وصولی کا مطالبہ نیا نہیں ہے بلکہ اس سے پہلے بھی یہ مطالبہ کیا جا چکا ہے تاہم سابقہ حکومت کی جانب سے اس مطالبے پر رضامندی ظاہر نہیں کی گئی تھی۔ آئی ایم ایف کی جانب سے تنخواہ دار طبقے سے 130 سے 150 ارب روپے اضافی اکٹھا کرنے کا کہا گیا تھا تاہم بعد میں حکومت نے سیلز ٹیکس میں دی جانے والی چھوٹ ختم کرنے پر رضامندی کا اظہار کر کے یہ مطالبہ قبول نہیں کیا تھا۔ 
100,pakistan,’ایسا نہیں ہو سکتا کہ جس کا جو دل کرے وہ اپنی مرضی سے فیصلہ کرے‘,پاکستان مسلم لیگ ق کے سینیئر رہنما اور سپیکر پنجاب اسمبلی چوہدری پرویز الہی کا کہنا ہے کہ ان کی پارٹی میں کوئی اختلاف نہیں، جو پارٹی فیصلہ کرے گی ویسا ہی ہو گا اور ہم آپس میں بیٹھ کر معاملات حل کر لیں گے۔ بی بی سی کو دیے گئے خصوصی انٹرویو میں مسلم لیگ ق میں اختلافات کے سوال کے جواب میں چوہدری پرویز الہی کا کہنا تھا کہ ’ہم کسی پارٹی میں شمولیت اختیار نہیں کر رہے اور نہ ہی کوئی کہیں جا رہا ہے۔‘  ’میری شجاعت حسین سے بات ہوئی ہے اور انھوں نے یہ کہا ہے کہ وہ کوئی ایسا فیصلہ نہیں کریں گے جو مناسب نہ ہو۔‘ انھوں نے مزید کہا کہ ’ایسا نہیں ہو سکتا کہ جس کا جو دل کرے وہ اپنی مرضی سے فیصلہ کرے۔‘ پاکستان کے سیاسی منظر نامے پر جوڑ توڑ کی سیاست میں اہم سمجھی جانے والی سیاسی جماعت پاکستان مسلم لیگ ق میں اندرونی اختلافات اور پارٹی میں تقسیم کی خبریں سامنے آئی ہیں۔ ان خبروں کو تقویت اس وقت ملی جب دو روز قبل پاکستان مسلم لیگ ق کے رہنما چوہدری پرویز الہی اور چوہدری شجاعت حسین کے بھائی وجاہت حسین کے بیٹے حسین الٰہی نے اپنے ٹوئٹر اکاؤنٹ سے ٹویٹ کرتے ہوئے پارٹی سے علیحدگی کا اعلان کیا جبکہ اس سے قبل مسلم لیگ ق کے صدر چوہدری شجاعت حسین کے بیٹے سالک حسین اور پارٹی کے جنرل سیکرٹری طارق بشیر چیمہ موجودہ اتحادی حکومت کی حمایت کر چکے ہیں۔ اس بارے میں چوہدری پرویز الہی نے بی بی سی سے بات کرتے ہوئے یہ دعویٰ کیا کہ ’شہباز شریف نے شجاعت حسین کے چھوٹے بیٹے شافع کو مشیر برائے وزیر اعظم لگانے کی جھوٹی امید دلوائی ہوئی ہے اسی لیے یہ ان کے ساتھ بیٹھے ہوئے ہیں۔ انھیں یہ نہیں معلوم کہ وہاں سے انھیں کچھ نہیں ملنا۔‘ بی بی سی سے بات کرتے ہوئے سپیکر پنجاب اسمبلی پرویز الٰہی نے پارٹی صدر شجاعت حسین کے بیٹے سالک حسین پر تنقید کرتے ہوئے کہا کہ ’اسے چکوال سے میں نے سیٹ نکلوا کر دی جبکہ اب ان کے حلقے والے انھیں ڈھونڈتے ہیں کہ وہ جیتنے کے بعد کہاں گئے۔‘ البتہ ان تمام تر باتوں کے باوجود بھی ان کا یہ کہنا کہ مسلم لیگ ق متحد ہے اور ہم مل کر ہی تمام تر فیصلے کریں گے۔   مسلم لیگ ق کا مستقبل کیا ہوگا اور کس پلڑے کا فیصلہ صحیح ثابت ہوگا؟ اس معاملے پر صحافی ماجد نظامی نے کہا کہ اگر دیکھا جائے تو چوہدری پرویز الہی کے بیٹے سیاست میں خاصے سرگرام ہیں اور اپنے علاقے کے لوگوں کے ساتھ جڑے ہوئے ہیں۔ ’جبکہ دوسری جانب چوہدری شجاعت حسین کے بیٹےعملی طور پر سیاست کرتے دیکھائی نہیں دیکھتے۔ تاہم خاندان اور معاشی طور پر بھی مونس الہیٰ زیادہ اثر و روسوخ رکھتے ہیں۔ اس لیے اگر سیاسی مستقبل کی بات کریں تو اس میں مونس اور حسین الہیٰ کا پلڑا زیادہ بھاری ہے۔‘  ماجد نظامی نے مزید کہا کہ اس تمام تر صورتحال سے ایسا محسوس ہوتا ہے کہ آپس میں ان کے راہیں جدا ہیں لیکن دیکھنا یہ ہے کہ کیا یہ کسی اور پارٹی میں شمولیت اختیار کرتے ہیں یا نہیں۔  مگر ملک میں موجودہ سیاسی رجحان کے پس منظر میں کیا مسلم لیگ ن کے الحاق گجرات کے چوہدریوں کے لیے سود مند ثابت ہو سکتا ہے؟ ماجد نظامی کا کہنا تھا کہ تاریخ کو اگر دیکھیں تو گجرات کے حلقوں میں آپس کی لڑایاں اس چیز کی اجازت نہیں دیتی ہیں کہ مسلم لیگ ق کے اراکین ن لیگ کی طرف جائیں۔  ’کیونکہ دھڑے کی سیاست کے پیچھے انھوں نے سالوں سے دشمنیاں پال رکھی ہیں۔ اس لیے میرے نزدیک اگر مسلم لیگ ق مسلم لیگ ن کی طرف جاتی ہے تو یہ سیاسی خودکشی کرنے کے مترادف ہوگا۔‘ ’میری اطلاع کے مطابق پرویز الہیٰ ہی سپیکر رہیں گے‘ اس معاملے پر بی بی سی گفتگو کرتے ہوئے تجزیہ کار سلمان غنی کا کہنا تھا کہ پہلے اپوزیشن جماعتیں اتحاد کیا کرتی تھیں لیکن یہ پہلی مرتبہ دیکھنے تو ملا کہ حکومت سیاسی جماعتوں کے اتحاد کر رہی ہے۔  پنجاب کی سیاست اور مسلم لیگ ق کے مستقبل کے بارے میں بات کرتے ہوئے ان کا کہنا تھا کہ ہمارے ہاں کزنز اور رشتے داروں میں سیاسی رقابت ہونا عام ہے لیکن خاندان کے بڑے جب تک سر پر ہوتے ہیں تو وہی ہوتا ہے جو وہ کہتے ہیں۔  ’چوہدری شجاعت حسین کا سیاست میں اہم کردار رہا ہے اور میری اطلاع کے مطابق زردای صاحب اور ان کے معاملات طے پا گئے ہیں جس کے بعد اب پرویز الہی ہی سپیکر پنجاب اسمبلی رہیں گے۔ اس لیے مسلم لیگ ق متحدد ہی رہے گی۔‘ ’تاہم اگر نقصان کی بات کریں تو ابھی تک سیاست میں سب سے زیادہ نقصان مسلم لیگ ن کا ہوا ہے۔ اور سب سے زیادہ فائدہ پیپلز پارٹی کا ہو رہا ہے۔ آپ یہ دیکھیں کہ پنجاب میں ان کی سیاست ن لیگ نے ہی ختم کی اور انھوں نے ہی دوبارہ زندہ بھی کر دی۔ اس لیے آنے والے دنوں میں نقصان ن لیگ کو ہی اٹھانا پڑے گا جنھوں نے اپنی غلط فیصلوں کی وجہ سے عمران خان کو بھی سیاست مین زندہ کر دیا ہے۔‘ ’ان کی سیاست ہمارے گرد ہی گھومتی ہے‘ ادھر پارٹی اختلافات کی خبروں چوہدری پرویز الہی نے موجودہ حکومت کو تنقید کا نشانہ بناتے ہوئے کہا کہ کیونکہ اس حکومت کے پاس لوگوں کو دکھانے کے لیے کچھ نہیں تو اسی لیے ہماری پارٹی کے دو بندوں کو لے کر باتیں بناتے ہیں۔  پرویز الہی نے کہا کہ ’یہ جو بھی کر لیں ان کی سیاست ہمارے گرد ہی گھومتی ہے۔‘ ان کا کہنا تھا کہ ’ہمیں کہا جاتا ہے کہ دس سیٹوں کی پارٹی بلیک میل کرتی ہے جبکہ پاکستان کی سیاست ہماری پارٹی کی سیاست کے گرد ہی گھوم رہی ہے۔  ’عزت دینے والی ذات اللہ کی ہے۔ جن کے پاس 170 سیٹیں تھیں وہ ادھر ادھر پھر رہے ہیں جبکہ چند سیٹیں ہونے کے باوجود لوگ ہمارے پاس آتے ہیں۔‘  ’اب آصف زرداری شہباز شریف کو گھسیٹ رہے ہیں‘ وزیر اعظم شہباز شریف پر تنقید کرتے ہوئے ان کا کہنا تھا کہ ’شہباز شریف کہتے تھا کہ میں آصف علی زرداری کو گھسیٹوں گا جبکہ اب آصف زرداری نے ہی ان کو ایسی جگہ لا کر کھڑا کر دیا ہے کہ یہ لاوارث ہو گئے ہیں۔‘  پنجاب کی حالیہ سیاسی بساط پر چوہدری پرویز الہی اب بھی اہم سمجھے جاتے ہیں کیونکہ وہ اپنی اتحادی جماعت پی ٹی آئی کے نہ صرف وزیر اعلیٰ پنجاب کے امید وار تھے بلکہ اس وقت سپیکر پنجاب اسمبلی بھی ہیں۔  پنجاب کی سیاست میں ان کی جماعت کے کردار پر بات کرتے ہوئے چوہدری پرویز الٰہی نے دعویٰ کیا کہ ’حمزہ شہباز کے پاس آج بھی نمبر پورے نہیں اور جس طرح انھوں نے الیکشن کروایا وہ سب نے دیکھا۔ اسمبلی کا تقدس پامال کیا گیا۔‘ پرویز الٰہی نے مزید کہا کہ ’ابھی تو انھوں نے بجٹ بھی پیش کرنا ہے۔ جس کے لیے انھیں بندے پورے کرنے کی ضرورت پڑے گی۔ جو ان کے پاس نہیں۔ اس لیے اخلاقی طور پر انھیں چاہیے کہ وہ پیچھے ہٹ جائیں۔‘ انھوں نے مزید کہا کہ ’ضمنی الیکشن میں بھی ہم لوگ ہی جیتیں گے۔‘  ایسی خبریں بھی گردش کر رہی ہیں کہ آصف علی زردای نے مسلم لیگ نون کو منا لیا ہے کہ آپ کو پنجاب میں بطور سپیکر پنجاب اسمبلی ہی کام کرنے دیا جائے؟  اس سوال کے جواب میں ان کا کہنا تھا کہ ایسا کچھ نہیں کیونکہ یہ لوگ تو پہلے ہی میرے خلاف تحریک عدم اعتماد لا چکے ہیں جو ناکام ہوئی۔ اس لیے اس سب کا اب کوئی فائدہ نہیں۔ یاد رہے کہ سابق صدر اور فوجی آمر جنرل مشرف کے دور حکومت میں سیاست میں عروج پانے والی مسلم لیگ قاف کے پاس اس وقت مرکز اور پنجاب کی اسمبلیوں میں صرف چند نشستیں ہیں تاہم سنہ 2018 کے انتخابات میں یہ پارٹی، پاکستان تحریک انصاف کے اتحادی کے طور پر سامنے آئی اور وقتاً  فوقتاً یہ خبریں بھی سامنے آتی رہیں کہ دونوں جماعتوں نے راہ جدا کر لی ہیں لیکن سابق وزیر اعظم عمران خان ان کو اپنے دور حکومت میں اپنے ساتھ بطور اتحادی رکھنے میں کامیاب رہے۔ یہ بھی پڑھیے اب ’زخموں سے چُور‘ چوہدری پرویز الہٰی کی سیاست کا مستقبل کیا ہے؟ گجرات کے چوہدریوں کے پاس ایسی کیا طاقت ہے جو ہر کسی کو اپنی طرف کھینچ رہی ہے؟ جب بےنظیر بھٹو کو وزراتِ عظمیٰ سے ہٹانے کے لیے ’بھاؤ تاؤ کا بازار گرم‘ ہوا عمران خان کے خلاف تحریک عدم اعتماد اور پارلیمان میں تیسری قوت کا کردار اسی بارے مسلم لیگ ق کے رہنما چوہدری پرویز الہی نے بی بی سی سے بات کرتے ہوئے کہا کہ کسی اور جماعت میں جانے کے لیے ضروری ہوتا ہے کہ آپ کے علاقے کے لوگ اس جماعت کو قبول بھی کریں جبکہ ہمارے حلقوں میں لوگ مسلم لیگ نون کا نام تک سننا پسند نہیں کرتے۔ ’ہمارا پی ٹی آئی کے ساتھ اتحاد کرنے کا مقصد بھی یہی تھا کہ ہمارے لوگوں میں اس جماعت کے لیے کچھ قبولیت نظر آتی ہے۔‘ وہ کہتے ہیں کہ 'جتنی دیر مسلم لیگ نون کی حکومت رہی ہمارے علاقے میں ایک بھی کام نہیں ہوا جبکہ ہمارے حکومت میں آتے ہی لوگوں نے واضع فرق دیکھا کہ ہم نے آتے ہی علاقے کے حالات درست کیے۔‘ ’ہم اتحادی ہیں کوئی غلام نہیں‘ جب چوہدری پرویز الہی سے پوچھا گیا کہ آپ نے عمران خان کے خلاف باتیں کی تو اس پر ان کا کہنا تھا کہ ’ہم تو کھل کر کہتے ہیں کہ یہ غلط ہے اسے ٹھیک کر لو۔ ہم اتحادی ہیں ان کے کوئی غلام تو نہیں کہ غلط کو بھی صحیح کہہ دیں۔‘ انھوں نے مزید کہا کہ ’سنہ 2018 سے پہلے تک تو عمران خان شوقیا طور پر سیاست کر رہے تھے اور پھر تھوڑے سے مارجن سے اتحادیوں کی مدد سے انھوں نے وفاق اور پنجاب میں حکومت بنائی۔‘  ’اسٹیبلشمنٹ کی مرضی کے بغیر معاملات آگے نہیں بڑھ سکتے‘  بی بی سی کے ساتھ انٹرویو میں پرویز الٰہی کا کہنا تھا کہ ’ملکی سیاست میں اسٹیبلشمنٹ کے بغیر چیزیں آگے نہیں چل سکتی ہیں۔ انھوں نے کہا کہ ’سیاسی جماعتیں کہتی تو ہیں کہ وہ دخل نہ دیں لیکن جب تک وہ سب کو مل کر بٹھائیں گے نہیں تو چیئرمین نیب یا الیکشن کمشنر کیسے اور کون لگائے گا۔‘
101,pakistan,شہباز شریف اور حمزہ شہباز کے خلاف منی لانڈرنگ کیس کے اہم کردار ملک مقصود کون تھے؟,پاکستان کے مقامی میڈیا چینلز پر جہاں معروف ٹی وی شخصیت اور کراچی سے پی ٹی آئی کے رکنِ قومی اسمبلی ڈاکٹر عامر لیاقت حسین کی موت کی خبر دی گئی وہیں پاکستان کے وزیرِ اعظم میاں شہباز شریف اور وزیرِ اعلیٰ پنجاب حمزہ شہباز کے خلاف منی لانڈرنگ کے مقدمے میں اہم ترین کردار قرار دیے جانے والے ملک مقصود کی دبئی میں موت کی خبر بھی گردش کرتی رہی۔ پاکستان کے مقامی میڈیا میں چلنے والی خبروں کے مطابق متحدہ عرب امارات کی وزارت صحت کی جانب سے سات جون کو جاری کردہ ڈیتھ سرٹیفکیٹ میں موت کی کسی وجہ کا ذکر نہیں کیا گیا لیکن کچھ میڈیا رپورٹس میں بتایا گیا ہے کہ ان کی موت حرکت قلب بند ہونے کی وجہ سے ہوئی۔ تاہم شریف خاندان کے ملازم ملک مقصود کی دبئی میں موت کی خبر سے متعلق بی بی سی کو ان کے اہلخانہ نے اب تک تصدیق نہیں کی اور نہ ہی بی بی سی ان کے ڈیتھ سرٹیفکیٹ کی آزادانہ ذرائع سے تصدیق کر سکا ہے۔  پاکستان تحریک انصاف کے چیئرمین اور سابق وزیر اعظم عمران خان نے ملک مقصود کی موت کی تحقیقات کا مطالبہ کیا ہے۔  ملک مقصود کون تھے؟ ملک مقصود جنھیں ’مقصود چپڑاسی‘ کے نام سے بھی جانا جاتا تھا، شریف خاندان کی رمضان شوگر مل کے ماڈل ٹاؤن میں واقع صدر دفتر میں بطور خاکروب کام کرتے تھے۔  ایف آئی اے کے ایک اہلکار کے مطابق ملک مقصود گذشتہ 15 سال سے رمضان شوگر ملز کے صدر دفتر میں تعینات تھے۔ اس صدر دفتر کی نگرانی وزیر اعظم شہباز شریف کے بیٹے سلمان شہباز کرتے تھے۔ سنہ 2020 میں وفاقی تحقیقاتی ادارے ایف آئی اے کی جانب سے وزیر اعظم شہباز شریف اور ان کے بیٹے وزیر اعلیٰ پنجاب حمزہ شہباز شریف کے خلاف منی لانڈرنگ کے مقدمے میں کی گئی تحقیقات میں یہ بات سامنے آئی تھی کہ ان کے ملازم ملک مقصود کے نام پر مختلف بینکوں میں سات اکاؤنٹ تھے، جن میں تین ارب 70 کروڑ روپے سامنے آئے تھے۔ ایف آئی اے کی تحقیقات کے مطابق ملک مقصود کے نام سے بنے ایک بینک اکاؤنٹ میں جنوری سنہ 2017 سے فروری سنہ 2018 کے دوران تین کروڑ روپے جبکہ اس عرصے کے دوران دوسرے اکاونٹ میں سات کروڑ 41 لاکھ روپے کی ٹرانزیکشن ہوئی تھی تاہم ایف آئی اے ریکارڈ کے مطابق ملک مقصود کی ماہانہ تنخواہ صرف 25 ہزار روپے مقرر تھی۔  ایف آئی اے کی تحقیقات کے مطابق اس مقدمے میں میاں شہباز شریف اور حمزہ شہباز کے خلاف مقدمے میں مبینہ طور پر پچیس ارب روپے کی منی لانڈرنگ ہوئی جس میں ان دونوں ملزمان کے علاوہ سلمان شہباز بھی اپنا اثر و رسوخ استعمال کرتے رہے ہیں۔ ایف آئی اے نے مقدمے میں شہبازشریف اور ان کے بیٹوں حمزہ شہباز اور سلیمان شہباز کو مرکزی ملزم نامزد کیا ہے۔ یاد رہے کہ ایف آئی اے کی جانب سے منی لانڈرنگ کے اس مقدمے میں 16 ملزمان نامزد کیے گئے تھے۔ اس مقدمے میں اہم کردار قرار دیے جانے والے ملک مقصود کی موت سے قبل مقدمے کے ایک اور ملزم شبر پانچ ماہ پہلے ہی وفات پا چکے ہیں، اس طرح اب اس مقدمے میں ملزمان کی تعداد 14 رہ گئی ہے۔ یاد رہے کہ منی لانڈرنگ کے مقدمے میں لاہور کے سپیشل جج سینٹرل نے چار جون کو ہونے والی سماعت کے دوران جن چار افراد کے ناقابلِ ضمانت وارنٹ گرفتاری جاری کیے تھے، ان میں سلمان شہباز کے علاوہ ملک مقصود بھی شامل تھے۔ واضح رہے کہ نیب اور ایف آئی اے کی جانب سے شہباز شریف اور حمزہ شہباز کے خلاف منی لانڈرنگ کیس کی تحقیقات کے دوران ملک مقصود کے دبئی چلے جانے کی خبریں بھی مقامی میڈیا پر آئی تھی۔ منی لانڈرنگ کے مقدمے کی عدالتی سماعت کی کوریج کرنے والے لاہور کے صحافی ارشد علی کا کہنا ہے کہ قومی احتساب بیورو نے سنہ 2018 میں جب اس مقدمے کی تحقیقات کی تھیں تو اس وقت ملک مقصود اس مقدمے میں شامل تفتیش نہیں ہوئے تھے۔ ’وہ اس عرصے کے دوران ہی دبئی چلے گئے تھے جس کے بعد نیب کی عدالت نے انھیں اس مقدمے میں اشتہاری قرار دیا تھا۔‘ صحافی ارشد علی کے مطابق ’ملک مقصود اس کے بعد کبھی بھی پاکستان واپس نہیں آئے جبکہ ان کے بھائی اور دیگر رشتہ دار لاہور میں ہی موجود ہیں۔‘ ارشد علی کا کہنا تھا کہ دبئی میں ملک مقصود کی موت کی اطلاعات ملنے کے بعد مقامی میڈیا کے افراد ملک مقصود کے بھائی کی رہائش گاہ پر پہنچے تاہم وہ گھر پر نہیں تھے تاہم اہلِ محلہ کا کہنا تھا ملک مقصود کے دیگر بھائی اور رشتہ دار لاہور کی ایک نجی ہاؤسنگ سوسائٹی میں منتقل ہو گئے ہیں۔ ارشد علی نے بتایا کہ ’اہلِ محلہ کا کہنا تھا کہ وہ ان کے گھر بھی گئے ہیں جہاں پر انھوں نے ملک مقصود کی موت پر تعزیت کی۔‘ پاکستان تحریک انصاف کے چیئرمین اور سابق وزیرِ اعظم عمران خان پریس کانفرنسوں اور جلسوں کے دوران منی لانڈرنگ کے مقدمے ملک مقصود کا نام لے کر وزیر اعظم شہباز شریف پر تنقید کرتے رہے ہیں۔ عمران خان الزام عائد کرتے ہیں کہ میاں شہباز شریف کو اس وقت ملک کا وزیراعظم بنایا گیا جب انھیں منی لانڈرنگ کے مقدمے میں عدالت کی طرف سے چند روز بعد سزا دی جانی تھی۔ واضح رہے کہ یہ پہلی مرتبہ نہیں کہ عمران خان نے اپنی حکومت ختم ہونے کے بعد کسی کی موت کی تحقیقات کا مطالبہ کیا ہو۔ اس سے قبل وہ ایف آئی اے لاہور زون کے ڈائریکٹر ڈاکٹر رضوان کی موت کی تحقیقات کا مطالبہ بھی کر چکے ہیں۔ یہ بھی پڑھیے ’آپ عدالت کے اندر بھی وزیر اعظم ہیں ابھی حکم جاری کریں ۔۔۔‘ شہباز شریف نے برطانوی اخبار کو نوٹس بھیج دیا رمضان شوگر ملز کیس میں حمزہ شہباز کی ضمانت منظور ڈاکٹر رضوان کی موت پر تحقیقات کا مطالبہ ایف آئی اے لاہور زون کے ڈائریکٹر 47 سالہ ڈاکٹر رضوان کی گزشتہ ماہ دل کا دورہ پڑنے سے موت ہو گئی تھی۔ وہ مسلم لیگ (ن) کی زیر قیادت مخلوط حکومت کے قیام سے عین قبل طویل رخصت پر چلے گئے تھے اور بعد میں ان کا تبادلہ کر دیا گیا تھا۔ سابق وزیر اعظم عمران خان سپریم کورٹ سے اس معاملے کی تحققیات کا مطالبہ کرتے رہے اور وہ موجودہ وزیراعظم پر الزام لگاتے رہے کہ ان کی طرف سے دباؤ کی وجہ سے ڈاکٹر رضوان کی موت ہوئی۔ یاد رہے کہ منی لانڈرنگ کے مقدمے سمیت موجودہ حکومت میں شامل شخصیات کے خلاف مقدمات کی تفتیش میں مبینہ طور پر اثر انداز ہونے سے متعلق سپریم کورٹ نے ازخود نوٹس لیا تھا اور عدالت نے ان مقدمات سے منسلک تفتیشی افسران کی تقرری و تبادلے سے روک دیا تھا۔
102,pakistan,بجٹ پر خدشات: ’یہ عوام دوست نہیں، آئی ایم ایف دوست بجٹ ہو گا‘,پاکستان کی نئی مخلوط حکومت وزیراعظم شہباز شریف کی سربراہی میں آج 10 جون کو اگلے مالی سال 2022-2023 کا بجٹ پیش کرنے جا رہی ہے۔ حالیہ عرصے میں پیٹرول، ڈیزل سے لے کر بجلی کے نرخوں میں اضافے کا اعلان کیا گیا جس کے بعد عوام آج پیش ہونے والی بجٹ میں مہنگائی میں مزید اضافے کے امکانات سے پریشان نظر آتی ہے۔ موجودہ حکومت کی جانب سے سابقہ حکومت پر بین الاقوامی مالیاتی ادارے (آئی ایم ایف) کے ساتھ کیے جانے والے وعدوں کی پاسداری نہ کرنے کا الزام عائد کیا جاتا ہے، جس کی وجہ سے عالمی ادارے نے ابھی تک پاکستان کو ایک ارب ڈالر کی قسط جاری نہیں کی جس نے پاکستان کی مشکلات میں مزید اضافہ ہوا ہے اور ایسے خدشات ظاہر کیے جا رہے ہیں کہ شاید آج پیش ہونے والا بجٹ ’عوام دوست‘ نہیں بلکہ ’آئی ایم ایف دوست‘ ہو گا۔ آئیے دیکھتے ہیں کہ آج پیش کیے جانے والے بجٹ کے حوالے سے سوشل میڈیا پر کن خدشات کا اظہار کیا جا رہا ہے۔ آئی ایم ایف دوست بجٹ  سوشل میڈیا پر اکثر صارفین پریشان ہیں کہ موجودہ حکومت آئی ایم ایف پروگرام کی بحالی میں رکاوٹیں دور کرنے کے لیے مزید ایسے سخت فیصلے کرے گی جن سے مہنگائی میں اور اضافہ ہو گا۔ محمد فاروق ملک نے لکھا کہ ’آنے والا بجٹ عین آئی ایم ایف کی مرضی کے مطابق ہو گا جس میں غریب کے گھر کے چولہے جو جل رہے ہیں وہ بھی ٹھنڈے پڑ جائیں گے۔‘ صحافی کامران خان نے لکھا کہ ’22 کروڑ پاکستانی تیاری رکھیں آج شہباز بلاول حکومت کا آئی ایم ایف بجٹ اس سسکتی بلبلاتی قوم پر نئے ٹیکسز اور مزید مہنگائی کی صورت میں نئی آفت ڈھائے گا۔ چار سال تک آج کی حکومت کل تک آئی ایم ایف کا بھرکس نکالتی رہی وہی قیادت آج اسی آئی ایم ایف کے قدموں پر سرنگوں ہے۔‘ علی خان نے لکھا کہ ’جو بجٹ پیش کیا جائے گا وہ آئی ایم ایف دوست بجٹ ہو گا اور کچھ مخصوص لوگ یہ سمجھ رہے ہیں کہ مفتاح اسماعیل عوام دوست بجٹ دیں گے۔‘  وہ کہتے ہیں کہ دعا کریں ملکی معیشت دیوالیہ نہ ہو جائے اس حکومت سے اور کوئی توقع نہیں۔‘ محمد وسیم نے لکھا کہ آج ایک بار پھر آئی ایم ایف کا تیار کردہ بجٹ پیش کیا جائے گا جس میں غریبوں پر بوجھ ڈالا جائے گا جبکہ امرا اور اشرافیہ کو مزید امیر سے امیر ترین ہونے کا موقع دیا جائے گا۔ ایک اور صارف نے لکھا کہ ’معاشی بدحالی، قومی خزانہ خالی، مہنگائی کا شور، آئی ایم ایف کی ہدایات اور اہداف پر مبنی بجٹ تیار ہے۔ عوام دوست یا بزنس فرینڈلی نہیں ،بد ترین حالات کا مشکل ترین بجٹ ہو گا۔‘ تیل اور بجلی گیس کی قیمتوں میں مزید اضافے کا ڈر  موجودہ حکومت نے حالیہ عرصے میں پیٹرول، ڈیزل کی قیمتوں میں 60 روپے فی لیٹر کے حساب سے ہونے والے اضافے کے ساتھ یکم جولائی 2022 سے بجلی کے نرخوں میں آٹھ روپے فی یونٹ اور گیس کی قیمت میں 45 فیصد اضافے کا اعلان کیا ہے۔  کچھ افراد کو خدشہ ہے کہ آج شاید پٹرول کی قیمتوں میں مزید اضافے کا اعلان کیا جائے گا۔ مہرین افتخار نے لکھا کہ ’نئے مالی سال کا بجٹ عوام دوست بالکل نہیں ہو گا، حکومت نے پیٹرول پر ساٹھ روپے بڑھا دیے اور مزید بھی اضافہ کریں گے۔ بجلی اور گیس بھی مہنگی کر دی گئی۔ مہنگائی پچیس سے تیس فیصد تک بڑھے گی۔‘ عمار سلطان نے لکھا کہ ’متوسط طبقے کے گھریلو بجٹ کو پہلے ہی پیٹرول اور گھی کی قیمت میں بے پناہ اضافے سے شدید جھٹکے لگے ہیں اب بجلی اور گیس مہنگی پھر مزید پٹرول مہنگا ہوا تو  لوگ زندگی سے ہی دلبرداشتہ ہو جائیں گے۔‘ ابراہم اسماعیل نے لکھا ’موجودہ مہنگائی کی لہر کی وجہ ماہانہ گھریلو بجٹ بری طرح سے متاثر ہو رہا ہے۔ تکلیف اس وقت مزید بڑھے گی جب اگست کے مہینے میں تاریخی مہنگی بجلی اور الگ سے فیول پرائس ایڈجسٹمنٹ کا وبال سر پر پڑے گا، پتا نہیں کیسے نظام چلے گا۔‘ یہ بھی پڑھیے  بجٹ 23-2022: مہنگائی کے اس دور میں گھریلو بجٹ کیسے بنایا جائے؟ زیادہ تنخواہ، بلز میں کمی یا سستا گوشت، ایک عام شہری نئے بجٹ سے کیا چاہتا ہے؟ ملکی معیشت کے اس نہج پر پہنچنے کی وجہ آئی ایم ایف شرائط پوری نہ کرنا یا سیاسی غیر یقینی؟ آمدن پر ٹیکس بڑھنے کا خدشہ سوشل میڈیا پر کچھ افراد ایسے خدشات کا اظہار بھی کر رہے ہیں آمدن پر ٹیکس بھی بڑھایا جائے گا۔ بدر جعفر نے لکھا: ’آن لائن آمدن پر 30 فیصد پر ٹیکس اور فوج کے بجٹ میں چھ فیصد اضافہ، ایسے عوامل ہیں جو نوجوان طبقے کو ملک چھوڑنے پر مجبور کرتے ہیں۔‘ ججز کی تنخواہوں اور اعلیٰ عدلیہ الاؤنس زیرِبحث صدر مملکت ڈاکٹر عارف علوی نے جمعرات کے روز وزیر اعظم کی ایڈوائس پر سپریم کورٹ اور ہائی کورٹ کے ججز کی تنخواہوں اور اعلیٰ عدلیہ الاؤنس میں 10 فیصد اضافے کی منظوری دی ہے۔  ریحان وڑائچ نے اس پر تبصرہ کرتے ہوئے لکھا کہ ’یہ عوام کے زخموں پر نمک پاشی کے مترادف ہے۔ ملک قرضوں کی دلدل میں پھنس چکا ہے اور ہم ابھی بھی اپنی آسائشوں سے باہر نکلنے کو تیار نہیں۔ غریب عوام کا ساتھ دینا ہو گا نہیں تو یہ قوم معاف نہیں کرے گی۔‘ دوسری جانب مقامی میڈیا پر ایسی خبریں چل رہی ہیں جن کے مطابق سرکاری ملازم کی تنخواہ میں اضافہ آئی ایم ایف کی منظوری سے مشروط ہے۔ ایک اور صارف نے لکھا کہ ’جب سرکاری ملازمین کی تنخواہوں میں اضافے کی بات آئے گی تو خزانہ خالی ہو جائے گا یا پھر آئی ایم ایف کی کڑی شرائط یاد آ جائیں گی ۔‘ رض ظاہر نامی ارف نے لکھا ’بدترین معاشی حالات میں اعلیٰ مراعات یافتہ طبقے کو نوازنا، یہ ذاتی مفاد کے سوا کچھ نہیں۔ وزیراعظم صاحب ہوش کے ناخن لیں ورنہ عوام کے جو حالات ہو رہے ہیں آپ کے ہوش بھی چھین لیں گے اور ناخن بھی۔‘
